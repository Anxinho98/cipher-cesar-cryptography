Cuestións de lóxica
Estou convencido de que unha cousa non é difícil de crer porque sexa incrible, senón porque estea mal contada. Gustaríame, polo tanto, saber contar algo que me sucedeu onte, pois resulta difícil de crer. E non obstante foi certo.
Ía eu pola autoestrada de Baiona a Vigo, conducindo a unha velocidade moderada debido a que pouco antes, diante do cruceiro de Mañufe, acababa de ver restos dun accidente: garda civil, ambulancia e xente agrupada ao redor de 
dous coches estragados. Sempre ocorre que, en circunstancias así, nos minutos que seguen, se baixa a marcha, aínda que por pouco tempo. Supoño que hai un mecanismo de supervivencia que leva a esquecerse dos accidentes; en caso contrario paralizaríase o tráfico.
De pronto, cando ía pensando nestas cousas, fixeime que circulaba polo quilómetro 13. Nese momento, dunha maneira case automática, veume á cabeza un pensamento estúpido que tratei de desbotar para non sentirme idiota. Non fun capaz porque vin que o reloxo marcaba as 11.13. Cando me ía a botar a rir, o termómetro dixital anunciaba unha temperatura de 13. E aínda que me dera vergonza, direi que o contaquilómetros parcial do coche estaba no número 13. Xuro que é certo e acepto de antemán as bromas dos amigos, pero foi tal como digo. A partir de aquí podería construír calquera historia, pero tería que mentir.
A verdade é que non pasou nada máis. A mañá transcorreu ben, sen problemas, tiven un xantar agradable cun grupo de amigos e volvín para a casa con normalidade e sen sobresaltos. Acordeime só que en Nova York os ascensores non teñen nunca o número 13, pois pasan do 12 ao 14, e que coñezo a varias persoas que cando o martes coincide con ese par de cifras, non saen á rúa... Debe ser unha marabilla crer nesas cousas, aínda que perturben, porque tamén converten a vida en maxia. Hoxe, en boa lei, tíñame que pasar algo a non ser que fora eu o causante do accidente que vin. Non sería lóxico.
----
Esta columna publicouse orixinalmente o 30 de novembro de 2000.

Vellez
Escoito na radio unha alborotada e caótica tertulia sobre a vellez e o seu significado. Durante máis de media hora, un grupo bastante numeroso de homes e mulleres a quen o locutor presenta como persoas expertas e intelixentes din cousas máis ou menos atinadas, aínda que ningunha acerta a enfiar un pensamento ou unha frase que emocionen ou convenzan. Quédome coa observación dun amigo que asegura que un empeza a ser vello cando de pronto se decata de que os futbolistas e os soldados son rapaciños novos.
Podo traer aquí unha frase de Miguel Torga, o grande escritor portugués, hoxe un ancián enfermo, pero erguido e solitario como un lobo na súa casa de Coímbra. Un día, perdido entre a multitude entusiasmada dun primeiro de maio en liberdade, despois da caída da ditadura, Torga sentiu lágrimas nos ollos e dixo que a vellez era aquilo: ou chorar sen motivo ou ter os ollos secos de tanto chorar.
Aínda podería citar tamén a don Ramón Carande, aquela marabilla humana que morreu apagado cando se ía achegando o privilexio do século. Falando cunha amiga miña na súa casa de Sevilla, díxolle que un día descubrira que xa escoitaba mal: despois decatouse de que lle faltaba a vista; máis tarde empezou a sentir que andaba con dificultades. Pensou que aquilo era a vellez e así estivo, convencido de que xa estaba nesa etapa da vida, durante varios anos. Finalmente, un día aprendeu que a vellez só chega cando se perde a curiosidade.
----
Esta columna publicouse orixinalmente o 29 de novembro de 1992.

Un cura resolutivo
Creo que xa teño expresado aquí noutras ocasións a miña simpatía humana por eses curas de aldea que había antes, grandes comellóns e xogadores de cartas, bos cazadores, que non andaban sobrados nin de latín nin de teoloxías, pero que en xeral eran boas persoas. Educados no seminario para comprender sutís conceptos relacionados coa substancia ou a transubstancia, ao final debían predicar para xentes que non entendían máis aló dos contos sinxelos que lles contaban sobre as vidas dos santos.
Nas miñas terras da Limia falábase de varios destes cregos, algúns dos cales se tiñan enfrontado a tiros cos atracadores. Eu mesmo coñecín un deles, a quen uns bárbaros lle machacaron a pedradas a placa do Sagrado Corazón que lucía na porta do patio e que llela obrigou a repoñer, apuntándolles cunha escopeta.
Nun lugar de Santander aparece agora un cura desfacendo a martelazos unha lápida bendicida polo bispo hai uns meses, colocada nunha parede da igrexa, na que figuraban os nomes das persoas que contribuíron economicamente á reparación do templo. Non sei por que, este crego non me parece da raza daqueles. Máis ben o imaxino como un home atormentado, asustado polo conflito de envexas que se desatou na parroquia. Un verdadeiro tumbalobos andaría a labazadas cos presumidos e cos envexosos.
----
Esta columna publicouse orixinalmente o 28 de novembro de 1995.

Músicos
Unha vez, en Lisboa, cando ía desde A Baixa cara ao Chiado, vin un home vello, mal vestido e roto, que tocaba o saxofón cunha tristeza de mil corazóns desgraciados. Era unha excepción. En xeral, estes músicos pobres tocan bastante mal. Neste último verán, por exemplo, estando en Nova York, sempre que pasaba pola enorme estación de metro da Rúa 42, atopaba un señor duns sesenta anos, gordiño e de pelo branco, vestido cun xersei ruín, moi gastado nos cóbados e escaso na cintura, que tocaba a harmónica tan horriblemente mal que non me explico como non se enfadaba consigo mesmo. Deume a impresión de que sacaba moi pouquiños cartos. Non lonxe deste home, nos mesmos corredores daquela estación, tiña praza fixa outro músico ambulante. Tocaba o violín peor aínda que o seu colega tocaba a harmónica. Rascaba o arco contra as cordas nun fun-fún monótono e repetitivo, sen graza nin xeito de ningunha clase, igual que se batese cunha culler contra unha cazola ou contra un caldeiro. Tampouco tiña moito diñeiro na caixa das esmolas.
Onte pola mañá vin na Coruña un músico da mesma especie. Este, ademais de tocar un instrumento, cantaba. E cantaba fatal. O estoxo que tiña no chan como depósito para recoller as esmolas dos transeúntes, estaba baleiro, cunha cantidade inferior a cen pesetas. Parece que a xente só está disposta a dar diñeiro a cambio dun pouco de talento, comparando os pobres de pedir con artistas. Aínda que supoño que unha cousa tan absurda e incomprensible como a pobreza non ten nada que ver con Deus, eu atreveríame a solicitar que, no caso de que sexa imposible que non haxa pobres, polo menos que nazan todos co dereito a saber cantar.
----
Esta columna publicouse orixinalmente o 27 de novembro de 1998.

Un paseo pola capital
Estiven en Madrid para dar unha conferencia na Fundación Ortega y Gasset. Despois de cumprir co cometido, que foi pola mañá, decidín practicar ese vicio virxinal e grato que consiste en andar de papón polas rúas, mirando o que sorprende, deixándose acariciar pola voluptuosidade inocente da preguiza. Nunha cidade grande sempre hai moito que ver, sobre todo en espectáculo humano, máis agora que a economía do país fai emerxer tipos raros, desgraciados ou senvergonzas.
Destes últimos vin trileiros e individuos torvos que ofrecen reloxos de ouro a prezos de ganga. Nas inmediacións, periquitas dispostas a gañar o día antes de comer... Do capítulo das desgrazas, mellor non contar: a miseria ten agora un rostro amarelo, de campo de concentración, absolutamente triste e desamparado.
No apartado de raros, notei a presenza de varios predicadores. Atopei tamén músicos de instrumentos imposibles, un deles tocando un artefacto feito cun paraugas e un orinal de plástico. Saltimbanquis, tres, escuálidos e tristes, cunha delgadez que máis parecía proceder da fame que do exercicio. Con todo, o que máis me chamou a atención foi ver que a sede do Defensor do Pobo, na rúa Fortuny, está fortemente custodiada pola policía. Que o defensor do pobo teña que ser defendido, non di moito a favor do pobo.
----
Esta columna publicouse orixinalmente o 26 de novembro de 1993.

Palabras
Onte pola tarde regresei de Lisboa. Foi unha viaxe breve, pero grata, durante a cal tiven ocasión de saudar a vellos amigos, non a tantos como eu quería, porque o tempo non daba para máis, pero si a uns poucos dos máis queridos. O martes pola noite convidáronme a cear e alá fomos a un restaurante acolledor, coas paredes ateigadas de fotografías asinadas por ilustres visitantes, entre eles algúns dos Kennedy, onde prolongamos a sobremesa ata as dúas da mañá.
A comida estaba riquísima e a punto estiven de dicir que me parecía "exquisita", pero decateime a tempo de que esa palabra, que en portugués significa "raro" ou "extravagante", non se pode aplicar nunca aos manxares dun banquete. Por iso dixen simplemente que estaba moi ben. Ese foi un dos temas da conversa. A este respecto, eu contei o que me sucedera un día con Gonzalo Torrente Ballester, que estaba algo desconcertado porque acababa de recibir a tradución ao portugués da súa novela Fragmentos de Apocalipsis e atopouse con que na contraportada do libro se dicía que a obra do escritor español era espantosa. Como se sabe, "espantoso", en portugués, quere dicir "marabilloso" ou "asombroso". Esa palabra, de uso moi común, préstase a moitos malentendidos cos españois. Xa non digamos das pobres rapazas que entran nunha tenda pedindo "pilas" en vez de "pilhas", ou daquela metedura de pata do goberno español, en tempos de Franco, que quixo nomear embaixador en Lisboa a un señor que se apelidaba Porra y Porra, que é o mesmo que "pila", pero en bruto. Din que Salazar comentou: "A mim o que mais me molesta é a insistncia".
----
Esta columna publicouse orixinalmente o 25 de novembro de 1999.

Cantando a Rigoletto
Onte, mentres camiñaba pola rúa en dirección ao traballo, escoitei de pronto unha voz harmónica e potente que viña de lonxe. Guiándome polo oído, non tardei en saber de que lugar procedía e de que cousa se trataba. Nunha esquina descubrín un home grande e forte, duns cincuenta anos, cunha barriga considerable, que cantaba ópera con sabedoría e bo gusto, por máis que de cando en vez, uns galos inoportunos, como de augardente groso ou catarro vello, lle derramaran a graza da voz e a fermosura do canto.
Cantaba Rigoletto. No pequeno tinglado que tiña exposto, entre unhas caixas de cartón destacaban uns carteis nos que se vían catro o cinco debuxos. Dous deles representaban respectivamente o rostro dunha mociña, supoño que Gilda, a filla do bufón, e outro a un home de aspecto nobre, seguramente o duque de Mantua.
O que máis me chamou a atención foi un cartel no que se vían pintados tres raios saíndo dun ceo escuro e terrible de tronada. Supuxen que se trataba da escenografía final do último acto, cando Rigoletto descobre o erro tráxico que ocasiona a morte da súa filla adorada. Sorprendeume atopar un tolo musicalmente tan culto, pero deseguida me decatei de que o home era alemán. Entón todo empezou a cadrar moito mellor. En cuestións musicais, a loucura española non traspasa aínda os límites do bolero.
----
Esta columna publicouse orixinalmente o 24 de novembro de 1994.

Un xuíz tolo
Conta Chesterton que había en Inglaterra un xuíz chamado Basil Grant, que un día perdeu a razón en plena vista, no momento de ditar sentenza. A cousa non ocorreu de repente, senón pouco a pouco, de maneira graduada e sucesiva. A primeira mostra de que o maxistrado non andaba ben da cabeza deuna cando empezou a rifarlles aos delicuentes, aos que acusaba de egoísmo, de debilidade de carácter e doutros defectos que nada tiñan que ver coas infraccións da lei que os conduciran diante do tribunal.
Máis adiante, das rifas pasou a facer consideracións sobre os acusados que se podían interpretar se non como insultos, polo menos como reconversións dunha gran dureza, incluso como faltas de caridade. A un primeiro ministro chegou a dicirlle: "Búsquese outra alma. Iso que vostede ten non serve nin para un can".
A explosión chegou no xuízo que presidiu contra dous financeiros, acusados ambos de grandes defraudacións. Despois de escoitar as argucias e a retórica dos avogados, empeñados en ocultar baixo unha morea de palabras nobres a capacidade de rapina dos dous senvergonzas, o maxistrado púxose de pé, gardou silencio durante uns momentos e empezou a cantar: "Tarará, tarará, tararí, tararí". Nunca, desde que lin esta historia por primeira vez, entendín por que Chesterton lle chama tolo a este xuíz.
----
Esta columna publicouse orixinalmente o 23 de novembro de 1995.

Xeografía do corazón
Hai uns días falei nesta columna de a diario da colección que teño de Le petit prince en linguas da case todo o mundo. Como consecuencia daquel artigo chamáronme da Consellería de Familia para pedirme que lles prestase os libros coa intención de facer unha exposición destinada a un grupo de máis de douscentos rapaces de distintas escolas. Onte estiven na inauguración. Eu mesmo quedei sorprendido, pois ata agora nunca vira a colección exposta no seu conxunto, colocada en andeis protexidos por cristais. A verdade é que, vista desta maneira, resulta moi fermosa e bastante sorprendente.
Chaman a atención, sobre todo, as edicións en linguas de alfabeto distinto, como poden ser o grego, o devanagari da India, o cirílico, o xaponés. Nesta última, ademais, os rapaces quedan sorprendidos de que a capa do libro estea "ao revés", é dicir, na parte que nós chamamos a contracapa e que a lectura se faga de esquerda a dereita. Unha boa oportunidade para falarlles aos nenos das diferenzas e da relatividade das cousas.
Os pequenos, que eran pequenos de verdade, estiveron moi atentos entanto lles falaban da paz, cada un deles cun exemplar de O principiño na man, mirándolle os santos. Mentres eu os observaba, fascinado por tanta inocencia xunta, veume á cabeza a idea de pensar como sería a biografía individual de todos aqueles cativos dentro de vinte anos. Inevitablemente, haberá de todo. Para que ese todo sexa o máis venturoso posible, actos como o de onte parécenme espléndidos. Cando lle amosei a edición de uzbequistán, todos sabían onde quedaba Afganistán. Está ben que aprendan xeografía, pero mellor que aprendan a xeografía do corazón.
----
Esta columna publicouse orixinalmente o 22 de novembro de 2001.

Violencia e nervios
Estiven nun programa de radio co historiador americano Stanley Payne, que acaba de publicar un libro sobre Franco e José Antonio. Nunha das súas intervencións, este célebre hispanista, que consagrou a súa vida académica ao estudo dunha das etapas máis turbulentas da historia de España, dixo que aqueles dous personaxes non se aturaban un ao outro, en parte porque eran moi distintos: frío e pouco simpático o primeiro; con don de xentes e atractivo, o segundo. Se a morte non os chega a separar, acabarían a mal.
Aínda hoxe, ao escoitar estas cousas, sinto un desacougo que me incomoda. Eu fun educado nunha cultura oficial que tiña consagrado a José Antonio como un dos mártires que adornaban a biografía patriótica do Caudillo, herdeiro do seu pensamento e administrador do seu patrimonio espiritual. E resulta que se detestaban.
Tiven algún amigo, lamentablemente xa morto, que sentía verdadeira adoración polo fundador de Falanxe, a quen coñecera e tratara. Falaba del con entusiasmo, incluso comigo, de quen sabía que non me era simpático, precisamente unha das virtudes que el máis se esforzaba en ponderar na miña presenza. Un día díxenlle que non me agradaba o personaxe pola súa violencia e disposición permanente a liarse a puñetazos por nada. O meu amigo recoñeceu a obxección, pero matizando: "É que tiña un nervio rápido".
----
Esta columna publicouse orixinalmente o 21 de novembro de 1997.

A noite do pobre
Tal día como hoxe, pola noite, ó cambiar o ano, nas aldeas da miña terra os mozos dedicábanse a unha cousa que se chamaba andar ás cancelas, que consistía en coller canta cancela atoparan, normalmente as que servían para pechar as hortas, e levalas lonxe do seu emprazamento habitual, atrancando os camiños con elas, sobre todo o camiño que levaba á igrexa parroquial. Aínda que o típico eran as cancelas, sen embargo valían tamén outros obxectos, especialmente os carros, pero tamén as escadas, os xugos de xunguir as vacas, os arados, as grades e calquera cousa que atoparan nos patios ou nos currais.
Pola mañá, ó ir á misa, era unha broma, e víase á xente recollendo todo canto lle levaran pola noite, sufrindo as burlas e as risas daqueles que se libraran, que non eran moitos. Estaba prohibido enfadarse, aínda que ás veces o encordio resultaba unha miga pesado, especialmente cando se trataba de volver para a casa cun obxecto grande, como podía ser o carro das vacas. A pesar de todo, nunca vin a ninguén que o tomase a mal.
Minto, había un. Era un tipo algo fanfarrón, bastante infeliz, que presumía de rico, aínda que non era tanto como el mesmo dicía. Moitas veces oín a varias señoras maiores que lle rifaban e lle chamaban charrelo, unha palabra que nunca vin en ningún diccionario, pero que daquela estaba moi viva na miña terra e significaba algo así como trapalleiro ou persoa que fala sen moito sentido. Este señor enfadábase todo, non porque lle levasen o carro ou calquera pertenza da súa propiedade, senón polo contrario, é dicir, porque nunca lle levaban nada. Entendíao como unha humillación. Debía sentirse o home máis pobre da parroquia.
----
Esta columna publicouse orixinalmente o 31 de decembro de 2001.

Cousas de paxaros
Haberá tres ou catro anos, un día atopamos nunha estrada próxima a Baiona, tirado nun valado e ferido, a un rapaz noviño que acababa de ser pillado por un coche incivil, deses que foxen a todo meter cando causan unha desgraza. Era delgado e loiro, con cara de bo, e tiña unha perna esfolada, aínda que non rota. Subímolo no noso auto, metemos a bicicleta na parte de atrás e marchamos con el para a casa, co obxecto de que chamase por teléfono desde alí aos seus pais e curalo mentres tanto cunha pouca auga osixenada.
Foi un regalo. O rapaciño dedicábase a observar paxaros e sabía moitísimo sobre os seus costumes, as súas características, os seus nomes e todo canto un se pode imaxinar. No tempo que estivo con nós, falounos da súa afección con tanto fervor que daban ganas de mercar uns prismáticos e saír polos campos a imitalo.
Revivín aquelas horas no día de onte, durante un xantar. Entre os comensais había un amigo coa mesma paixón polos paxaros. Contounos como hai aves que non miden máis de dez ou quince centímetros e que voan desde América dun salto único, sen parar, durante seis mil quilómetros. Confesou a súa fascinación por esta marabilla, que compartimos e que debe de compartir case todo o mundo. En realidade, todo o mundo, non. Supoño que o condutor do coche aquel que fuxiu só admira as aves de curral, sobre todo no prato.
----
Esta columna publicouse orixinalmente o 30 de decembro de 1997.

O Deus de Gagarin
Cando estiven en Moscova hai anos, invitado pola Unión de Escritores Soviéticos, tiña unha intérprete chamada Tamara, que era unha muller intelixente, física nuclear de profesión, e sentimental. Un día, mentres me amosaba as tumbas dos heroes que están enterrados nos muros do Kremlin, detívose diante dunha lápida e botouse a chorar. Contoume que alí se atopaban as cinsas do astronauta Yuri Gagarin, morto uns anos antes. Pareceume unha reacción rara, que interpretei como unha mostra de patriotismo exaltado.
Pouco despois, mentres nos dirixiamos cara ao hotel Ukrania, onde nos agardaba un banquete impoñente, no que o caviar parecían cereixas máis que ovas de esturión, contoume que Gagarin morrera nun accidente de aviación, en parte porque preferira sacrificar a súa vida antes que caer sobre un barrio popular de Moscova.
Desde entón, como xa teño contado outra vez, o cosmonauta ten un altarciño no meu corazón. Como se recordará, despois da súa famosa viaxe espacial, Gagarin escandalizou a medio mundo ao afirmar que non vira a Deus. O caso é que, á hora da verdade, el entregou a súa vida polos demais. En cambio, eses piratas arxelinos que secuestraron un avión francés e que pasaron horas rezando, parece que tiñan a intención de lanzar o aparato contra a  cidade de París. Debeu ser o Deus desta xente o que non viu Gagarin.
----
Esta columna publicouse orixinalmente o 29 de decembro de 1994.

Un bo regalo
Nunha ocasión, falando con Fausto Martínez Biel, un paisano meu de Xinzo de Limia que tiña fama de tolo, pero que non era máis que orixinal e extravagante, pregunteille polo seu pai, que bautizara os fillos con nomes wagnerianos, entre eles Parsifal e Lohengrin. Díxome que nunca lle perdoaría dúas cousas: unha, que non lle puxese Sigfrido, en vez de Fausto, e outra que á única muller da familia lle chamase Pepita, cando puido elixir os nomes de Cósima, Flosshilde e incluso Tristán e Isolda, este último todo xunto.
De Wagner explicoume que non lle gustaba porque era un caloteiro, é dicir, un individuo que pedía cartos e que logo nunca os devolvía. Tampouco lle facía graza que fose tan pequeno. Para o meu paisano, un cabaleiro non debía deixar pufos e, polo que respecta á estatura, a elegancia empezaba no metro setenta e cinco.
Nunca escoitei unha descualificación de Wagner tan arbitraria, a pesar de que este músico esperta aínda hoxe odios irracionais. Eu mesmo non sei como valoralo. En Berlín asistín un día a unha representación de O ouro do Rin que durou seis horas, e saín desconcertado. Onte, por sorpresa, vin na televisión unha película sobre Tannhauser e quedei marabillado. Tanto que aínda que os Reis non me deixen nada o día 6, xa me dou por contento. O mesmo que se ao meu amigo Fausto lle puxesen o nome de Sigfrido.
----
Esta columna publicouse orixinalmente o 28 de decembro de 1995.

O que se pode aprender
Había en Ourense alá polos anos sesenta un señor moi poderoso que gozaba de grandes simpatías. Nunha velada na que coincidín con el, contou sen graza un chiste sobre un soldado que foi recibido cun entusiasmo  excesivo por parte dos asistentes. Noutra ocasión presenciei unha escena absolutamente cómica: un individuo que estaba sentado nunha terraza, cerca de min, púxose tan nervioso ao ver pasar o citado señor, que tirou con varias cadeiras e a punto estivo de tirar coa muller para ir saudar o prócer ao medio da rúa.
Cando o zascandil regresou ao seu sitio na terraza, transfigurado polo abrazo público que acababa de recibir, tivo que aturar un sermón da señora  agraviada, non pola falta de delicadeza cometida, abandonada case no chan polo ímpeto salutativo do seu home, senón porque este caera na descortesía de non presentala.
Anos despois, por unha arbitrariedade do destino, tan pouco propicio  naqueles tempos a darlle as costas á xente que estaba ben instalada, o home poderoso perdeu unha parte do seu poder. Empezouse a notar porque de pronto deixou de asistir ás cacerías con Franco; despois, porque lle quitaron o cargo que lle deran; finalmente, porque o meteron no cárcere. Cumprida a condena, un amigo meu foino ver e escoitoulle dicir: "O único beneficio que lle encontro á prisión é que te libra do agobio de ter  demasiados amigos".
----
Esta columna publicouse orixinalmente o 27 de decembro de 1994.

Libros de normas
Estes días de nadal, aproveitei a tarde do vinte e cinco para revolver entre os papeis na casa de Ourense. Sempre aparece algo: unha fotografía esquecida, unha libreta con pensamentos, unha carta antiga... Nesta ocasión atopei unhas notas de estudo, de finais dos anos cincuenta, tomadas por alguén descoñecido, pois non conseguín identificar a letra, durante unha clase de relixión. O máis interesante non eran os apuntamentos en si, senón os comentarios, con seren aqueles dignos dunha antoloxía da estupidez ou do disparate.
Recollíanse nas citadas follas unhas normas de decencia cristiá redactadas en forma epigramática que se podían resumir nesta máxima: "El verano es el invierno de las almas". A man anónima da que falo, sospeito que dun primo meu algo golfante, anotou debaixo: "Hace tanto calor que yo tengo el alma completamente sudada".
Moitos anos antes, na ditadura de Primo de Rivera, houbo outro profesor en Ourense que publicou un libro titulado Consejos a los niños para que sean buenos, no que se dicía: "El niño bueno procura no jugar con la basura". Como consello non está mal; parece bastante máis asisado que o do inverno das almas e moito menos pretensioso. O meu pai estudou por ese manual e sempre lle pareceu útil e práctico, especialmente un verso que proclamaba: "Solamente comen con las manos los niños cochinos y marranos".
----
Esta columna publicouse orixinalmente o 26 de decembro de 1996.

Na vila de Córgomo
Estiven en Córgomo, unha pequena vila próxima ó Barco de Valdeorras. Ata onte, o único que sabía dese lugar era que alí naceu, hai case cen anos, o poeta Florencio Delgado Gurriarán. Agora sei algo máis. Por exemplo que, a pesar do frío, arredor de catrocentas persoas se xuntaron durante unha hora baixo a lona dunha carpa para escoitar unha conferencia sobre o seu poeta local. Non só eso, senón que antes acordaron mercar a casa do escritor entre todos, pagando a escote un crédito no banco, coa idea de convertela nun centro cultural. O sábado pola noite estaba chea e había nela varias exposicións.
Eu coñecín a Florencio Delgado Gurriarán alá pola metade dos anos setenta, nunha das visitas que fixo a Galicia desde México, onde vivía no exilio desde o ano 1936. Comemos xuntos na casa de Ramón Piñeiro, en Santiago. Era un home moi educado, elegante, simpático e cordial, de trato agradable. Falando con el, escoitándoo falar de política, un non entendía por qué un home coma el tivera que fuxir do seu país para salvar a vida.
Sempre me sorprendeu que nun lugar pequeno como Córgomo, antes da guerra, houbese un núcleo galeguista tan activo, do que formaba parte tamén o meu paisano Lohengrin Martínez Biel. En vista do que vin o sábado, acabouse a sorpresa, pois vese que a xente de alí é moi animada, tanto que había anos que eu non presenciaba unha cousa igual. Diante daquela animación, mentres falaba debaixo da carpa, pola cabeza pasábame unha e outra vez a idea de que hai persoas con sorte. Florencio marchou ó exilio, perdeu todo, pero gañou o afecto do seu pobo de tal maneira que tanto amor o fará vivir para sempre. Para sempre.
----
Esta columna publicouse orixinalmente o 24 de decembro de 2001.

O noso metro
Onte pola tarde viñeron dous amigos a tratar uns asuntos e, despois de ocuparnos deles, aproveitamos para falar durante un par de horas do que ía saíndo na conversa. Entre outras cousas, das ánimas do purgatorio. Antes era unha crenza xeneralizada; agora supoño que menos. A miña tía Pura, por exemplo, viu tres, todas de xente coñecida. Unha era unha señora do Mosteiro, que lle saíu unha noite á porta da casa e lle pediu que lle encargara nove misas pola alma, pois andaba en pena polo pecado dunha herdanza.  Parece que enganara a unha sobriña cun testamento e, aínda que o confesara, tiña que purgar no lume durante algún tempo.

Un dos amigos que viñeron onte á casa, que é cura, dixo que a experiencia del é que en Galicia, en cambio, a xente non cre no inferno. Penso que ten razón. Non resulta fácil crer que haxa un sitio coma ese, onde queiman a xente per in saecula saeculorum. O meu avó, que non era crente, dicía que se el tivese o poder de Deus e fose tan bo coma El, o último que se lle ocorrería sería iso.

A min gústame pertencer a un país onde a xente cre nas ánimas, pero non no inferno. Como di un amigo meu, Galicia é unha terra de dubitativos, na que as persoas só se matan por cousas pequenas, como un marco ou uns carballos, pero nunca por cousas grandes, como a Verdade ou Deus. As ánimas, que están entre o ceo e o inferno, é dicir, no medio, son un exemplo de ambigüidade, como aquel carpinteiro de Ourense que, medindo unha táboa, sentenciou: "mide un pouco máis dun metro escaso". Da mesma maneira que en París se garda o metro de platino iridiado, en Santiago debían gardar nalgún sitio a medida dese carpinteiro.
----
Esta columna publicouse orixinalmente o 11 de jullo de 1998.

Quedarse cun país
Onte lin nun periódico as declaracións dun señor de Barcelona que dixo que marchou de Cataluña porque Jordi Pujol lle roubou o seu país. Se iso é certo, ten toda a razón do mundo en queixarse e avergonzar publicamente ao político catalán, pois roubar é unha cousa moi fea, a non ser que se faga por necesidade. Eu tiven un compañeiro que, alá polos anos sesenta, arrapiñou unha galiña en Monforte, pero nunca me pareceu mal: tiña fame e andaba fuxido da policía. Son pecados que nin sequera hai que confesar.
A primeira vez que falei con Jordi Pujol foi nun restaurante. Presentoumo Xerardo Fernández Albor e non saquei a impresión de que fose un ladrón. Creo que viña a unha voda, invitado ademais por un amigo meu, un home serio e prudente que dubido moito que se atrevese a convidar á súa casa a unha persoa con esas mañas.
O que me resulta máis difícil de entender é como o denunciante chegou a ter un país da súa propiedade. Por moi rico e decente que un sexa, non semella fácil facerse cunha riqueza desa magnitude e menos aínda dispoñer dun lugar para gardala, excepto que sexa no corazón. Aí si que colle un país enteiro. É probable entón que se trate disto último. Nese caso, podería comprendelo. De todos os xeitos, tampouco me parecen ben estes amores excesivos. Os países é mellor compartilos cos demais. Hai para todos.
----
Esta columna publicouse orixinalmente o 23 de decembro de 1996.

A lingua dos gatos
Estes día de chuvia e vento sigo sentándome polas noites cun libro na man, ó pe do lume. Hai que aproveitar estes sibaritismos inocentes que alegran o corazón o non lle fan mal a ninguén, nin sequera ó propio corpo, que é o que paga case sempre as alegrías que nos regala a vida. Estiven lendo ademais unha reseña longa sobre un libro raro, publicado en Italia no século pasado, sobre a linguaxe mímica dos napolitanos,  especialmente a que realizan coas mans. Eu antes non cría nesas cousas que se din sobre as características de cada pobo. Tiña o prexuízo de que se trataba dun prexuízo. Por fortuna, o tempo vai facendo a un cada vez máis libre, polo menos á hora de pensar.
Segundo puiden entender, algúns dos signos que se fan en Nápoles son máis ou menos universais, como os cornos, a figa ou a puñeta. Dubido en cambio, por exemplo, que unha puñeta feita por un napolitano sexa igual que unha feita por un americano. Quen teña visto a primeira estará de acordo conmigo en que ten unha contundencia absoluta e descarada que dificilmente se pode confundir coa frialdade técnica que lle imprimen os segundos.
Eso levoume a pensar que estaría ben estudiar a linguaxe corporal do gato Samuel. Poderíamos entendernos mellor e estaríamos ademais nun plano de maior igualdade, pois seguro que el coñece ben a miña lingua, non a que falo, por suposto, senón a quen interpreto co meu corpo na nosa relación. Sabe, por exemplo, que cando vou á cociña e abro o frigorífico, algo lle pode tocar, por eso, en canto ve que me levanto, xa vai detrás de min. Eu, sen embargo, non sei demasiado do que el me di, a non ser cando pon o rabo dereito (está enfadado) ou cando arquea o lombo e finxe ser un tigre (está furioso) ou cando se tumba panza arriba (está mimoso ou golfo) ou cando miaña (pide algo). Onte pareceume que chiscaba un ollo. Pura ilusión. Igual que pensar que os cans falasen sueco. Só o entenden.
----
Esta columna publicouse orixinalmente o 22 de decembro de 2000.

A man dunha muller
Hai uns días estiven en Ourense e aproveitei a viaxe para ir visitar uns amigos aos cales había tempo que non vía. Atopeime coa sorpresa de que o home da casa, un señor que prolongou unha espléndida mocidade ata ben cumpridos os oitenta anos, de súpeto se precipitou no abismo dunha vellez negra como un buraco fondo. Pola mirada que me dirixiu, decateime de que algo se rompera para sempre no interior da súa cabeza, tan lúcida e divertida ata hai pouco. Tiña os ollos secos, igual que dúas pucharquiñas insignificantes.
Mentres durou a visita, permaneceu en silencio, pasmado nalgún lugar perdido da súa alma, alleo por completo á presenza dos demais. Chamoume a atención que non se soltase da man da súa filla, que mantiña entre as súas con naturalidade, sen compulsión, cunha firmeza talvez máis psicolóxica que muscular.
Nos dous ou tres momentos que ela se tivo que mover, para servir o café, nunha ocasión, e para responder ao teléfono, despois, pareceume que na súa cara se debuxaba un xesto triste de desamparo total. Non se queixaba, non obstante; limitábase a esperar, como se a elegancia que presidiu a súa vida desde sempre lle impedise invadir a liberdade daquela muller.  Confirmoumo ela: cada pouco tempo, el mesmo se soltaba, temeroso quizais de causar molestias ou de abusar. Nunca me imaxinei que unha man gardase tanto amor.
----
Esta columna publicouse orixinalmente o 21 de decembro de 1994.

Bruxas
Medio en broma medio en serio, Torrente Ballester adoitaba dicir dos aparatos electrónicos, especialmente das grabadoras, polas cales nalgún momento da súa vida chegou a sentir fascinación, que a única explicación racional que se lle ocorría para comprender o seu funcionamento era que tivesen unha bruxa dentro. Acordeime desto onte pola mañá, cando por primeira vez na miña vida vin o interior dun ordenador. Amosáronme cada un dos seus compoñentes e das funcións que cumprían, pero non entendín nada. Se non fose porque me parece un recurso fácil, diría que non vin a bruxa de Torrente por ningún sitio.
Unha simpleza semellante foi o que dixo Gagarin, aquel grande astronauta ruso, cando despois de regresar do espacio asegurou que non vira a Deus. Nunca soubo que Deus estaba dentro do seu corazón, aquel corazón inmenso que o levou a sacrificar a propia vida para evitar unha catástrofe co avión que pilotaba sobre unha aglomeración urbana.
Algunha vez teño falado aquí do meu interés de profano pola Física e das moitas horas de lectura que levo dedicado, ben inutilmente, por certo, a tratar de entender algúns enigmas relacionados coa orixe do universo ou o comportamento da materia. A verdade é que cando penso no gato de Schroedinger ou nos experimentos de Aspect (e perdón por esta incursión nun terreo que non me corresponde), parécenme cousa de bruxas, por máis que se trate de bruxas disfrazadas co cucurucho dos sabios posto na cabeza. Tamén tería gracia que despois de darlle tantas voltas, se algún día se aclarase eso de cómo apareceu o mundo, nos atopásemos cun velliño de barba branca rindo detrás dunha porta.
----
Esta columna publicouse orixinalmente o 31 de xaneiro de 2000 .

Kennedy, de novo
Acaba de aparecer nos Estados Unidos un novo libro sobre John F. Kennedy, esta vez escrito por un profesor universitario que pretende ser rigoroso e obxectivo. Para empezar, conta no prólogo que a véspera do funeral pola morte do presidente asasinado, unha señora, a muller do coñecido periodista Joe Alsop, chamou por teléfono a Jacqueline, a viúva, para dicirlle que o primerio adulterio dos moitos que Kennedy cometera despois de ser elixido para o cargo fora con ela, exactamente a véspera da toma de posesión como presidente.
O libro esténdese tamén sobre outros aspectos íntimos da vida do biografado, algúns deles sacados de cartas, de xeito que non se aforran nin as gonorreas contraídas na mocidade nin a súa condición de amante inclemente e voraz, atragoado e rapidísimo, por non falar das urxencias sexuais que o levaban a meter putánganas de luxo nos cuartos privados da Casa Branca.
A pesar de que estas e outras historias relacionadas con Kennedy teñen sido divulgadas moitas veces e que hoxe non é un segredo para ninguén que o señor presidente era un frenético en materia de saias e algo parecido a un truán en asuntos de alcoba, seguen espertando o interese da opinión pública mundial. A poucas persoas lles interesa, en cambio, a enorme coraxe que tiña fronte ao sufrimento, aquela dignidade con que soportou as terribles dolores diarias que convertían o seu corpo nun inferno. Iso non entra no cromo.
----
Esta columna publicouse orixinalmente o 30 de xaneiro de 1993.

As vidas por contar
Gústanme as biografías, o mesmo lelas que escribilas, por eso escribín varias. No fondo, polo menos tal como as entendo eu, son como novelas, contos ou relatos. O outro día, ó saír do acto que se celebrou na Real Academia Galega de Ciencias, un bo amigo díxome que esa fora a impresión que lle causara a lectura da Vida do Padre Sarmiento, que acabo de publicar. Alegroume porque esa era a intención que eu tiña cando a estaba redactando. Non digo que non se podan escribir biografías científicas, que se escriben e con talento, pero ese xénero forma parte da investigación académica, non da creación literaria.
En Galicia quedan moitas vidas por contar, non todas ilustres, pero case todas interesantes. Non hai á penas vidas vulgares. Eu boto de menos, por exemplo, unha biografía do cardeal Quevedo, de Ourense, aquel a quen as Cortes de Cádiz declararon indigno de la condición de español. É certo que era un home ultraconservador, pero boa persoa, capaz de convivir sen problemas con coengos liberais, como o célebre Juan Manuel Bedoya.
E por seguir falando de eclesiásticos, tamén boto en falta unha biografía do ferrolán don Manuel Fernández Varela, de quen case ninguén sabe nada, a pesar de que foi persoa moi importante no seu tempo, cando era deán da catedral de Lugo e Comisario de Cruzada. Don Benito Pérez Galdós fala del nalgún dos corenta e tantos volumes dos Episodios Nacionales, pero non recordo en cal deles. Por suposto, usaba fibela de prata nos zapatos, como correspondía á xente da súa condición no século XIX, o cal non importa demasiado. O que me gustaría saber é se tiña un criado, como lin nalgún sitio, só para que lle acendese os puros habanos.
----
Esta columna publicouse orixinalmente o 29 de xaneiro de 2002.

O diario dun neno
O sábado pola tarde, un amigo estívome contando o que lle sucedera o día anterior, despois de pasar varias horas revolvendo entre papeis vellos, tratando de poñer orde nun caos de moitos anos. Nunha caixa de cartón comida polos ratos atopou unha libreta pequeniña de pastas negras, xa esquecida, na que fora escribindo un diario, alá nos seus tempos de estudante no instituto. Púxose a lelo con curiosidade e acabou deprimido. Tirou a conclusión de que, xulgando polas cousas simples que anotaba, era bastante parvo.
Non o dicía por dicir, senón que se vía triste, como se descubrise de pronto que era menos intelixente do que pensaba. Un día escribiu, por exemplo, que lle encantaría ver o Papa e que esa sería a primeira cousa que faría cando fose maior e dispuxese de cartos para ir a Roma. Outro día puxo que non lle gustaba o salchichón.
Eu díxenlle que o mesmo unha cousa que outra me parecen moi ben para figurar no diario dun neno. Naquela época, todos os rapaces queriamos ver o Papa, o cal resultaba lóxico: era o representante de Cristo na terra. Polo demais, o mundo está tan cheo de xente empeñada en dicir orixinalidades, tal como se ve todos os días na pantalla dos televisores, que atopar a alguén que simplemente escribe nun diario que non lle gusta o salchichón, pois parece un alivio. Dito sexa de paso, a min tampouco me gusta demasiado.
----
Esta columna publicouse orixinalmente o 28 de xaneiro de 1996.

Un paseo pola lagoa
Pasei as últimas horas da tarde do domingo na Lagoa de Antela, percorrendo as pistas con dous amigos de Xinzo de Limia, o Quico e o Luís, ambos namorados daquelas fermosas paraxes, que vixían celosamente, sobre todo no que respecta ás cegoñas. O segundo deles, por exemplo, construíu un niño de guizos no alto dun poste de ferro e unha das zancudas debeulle quedar agradecida porque se instalou alí con toda a familia, como xente que entra nun piso amoblado e non se ten que preocupar de nada máis.
Polo tempo en que chegamos, non vimos as cegoñas, pois era a hora da caza. O que vimos foi centos e centos de patos e un par de garzas voando. Non son as únicas especies que moran nas brañas e nas charcas da lagoa, pois alí hai de todo: ras, londras, lebres, perdices... Unha tentación permanente para calquera desaprensivo.
Por certo que estes amigos meus coñecen cada recuncho daquelas terras, saben dos niños, a historia dos cactus que naceron ao pé do canal, en que sitio un cazador furtivo cometeu un crime... Contáronme os dous que ás veces se esconden nun valado e se poñen a imitar o canto das perdices, sobre todo o Luís. Entón xúntanse bandadas que acoden ao reclamo. Eles conténtanse con miralas, pois parécenlles bonitas. A min, debo confesar que esa actividade me dá bastante medo. Por se alguén, armado de escopeta, os confunde.
----
Esta columna publicouse orixinalmente o 27 de xaneiro de 1998.

Boa xente
Non sei se haberá moita xente que se acorde daqueles autobuses que levaban viaxeiros no alto, ao aire libre, tapados con lonas para defenderse do frío. Nunha ocasión, sendo eu rapaz, viaxei desa maneira en compañía do meu pai e un amigo seu, que era xuíz. Tiña este o aspecto severo dun home envarado, sempre vestido de escuro. Creo recordar que eu sentía medo na súa presenza, quizais porque un día, cando os meus pais souberon que lle fora á froita ao señor Ramón Bubelo, ameazáronme con levarme ao xulgado.
Naquela viaxe, non obstante, atopeime cun home distinto.Pola conversa, que eu escoitaba en silencio e con atención,souben que o señor xuíz era lambonciño polo lado dos amorodos, o flan e incluso os caramelos. E para maior sorpresa aínda, aprendín que na casa tiña un clarinete. Perdinlle respecto pero collinlle simpatía.
Estes días pasados, en plena crise, escoitei uns empresariosamigos falando da incompetencia dalgúns políticos. Polo medio, na  da conversa, citaron tamén un colega que se entretén escoitando por unha radio especial as conversas dos pilotos de aviación cando aterran en Vigo. Sorprendido, un dos contertulios dixo que iso era un avance, pois antes, o citado pasaba as mañás lendo tebeos no despacho. Non o coñezo nada pero seguro que é boa persoa. Por outro lado, un inútil máis, que lle importa ao mundo.
----
Esta columna publicouse orixinalmente o 26 de xaneirode 1995.

Unha tufarada do demo
En Turín, o demo queimou unha señora. Non lle prendeu lume cun misto nin lle incendiou a casa, senón que lle botou o alento. Foi de noite e na cama, ás escuras, mentres a muller durmía. Espertou axitada e nerviosa, sen saber por que, escoitou ruído de cazolas que caían na cociña e cando se quixo erguer para ver que pasaba, sentiu unha tufarada podre que primeiro enchía o cuarto dun aire quente, como calor de verán, e que logo se converteu en lume insoportable á altura do seu pescozo. A pel quedoulle totalmente chamuscada.
O que ten de raro esta noticia non é a actuación do demo, un comportamento do cal hai noticias abundantes ao longo da historia, desde Lutero, que lle tivo que lanzar un tinteiro á cabeza para librarse del, ata santa Mariña, á cal lle dicía parvadas nunha orella para que a santa rise mentres recibía a comuñón.
O sorprendente é que o demo actúe desa maneira en Turín, que é a cidade onde vive, segundo aseguran os expertos. Ata agora, alí só se aparecía nos miles de templos satánicos que tanto abundan na cidade e sempre en son de paz, nunca para facer mal. Mesmo se di que ten amizade con algúns curas e que nin sequera se mete cos que lle fan exorcismos. Tamén é posible que a tufarada da que fala a señora presuntamente atacada non proceda do demo, senón de causa natural. Non é probable, pero tampouco sería imposible.
----
Esta columna publicouse orixinalmente o 25 de xaneiro de 1994.

En colores grises
Estes días pasados que estiven en Madrid para presentar a versión castelá do meu último libro, un periodista preguntoume se tiña algunha teima especial á hora de escribir. Respondinlle sen moito entusiasmo a verdade, é dicir, que escribo sentado nunha cadeira, utilizando un pequeno ordenador portátil, igual que calquera oficinista, normalmente polas tardes, sen música e sen tabaco.
Cando levaba a resposta pola metade, decateime de que o meu interlocutor xa non tiña interese ningún no que lle estaba dicindo. A continuación preguntoume se, no caso de que se producise un incendio no Museo do Prado, e eu tivese que elixir entre salvar un vello de noventa anos, enfermo e alelado, ou un dos cadros de Velázquez, a cal dos dous salvaría. Pasoume pola cabeza a tentación de contentalo dicindo unha burrada, pero non me atrevín.
O resto das preguntas foron parecidas, incluída unha respecto de se me gustaba máis o pan ou as uvas. Cando rematou a entrevista, sentinme unha persoa vulgar e sospeito que esa foi tamén a idea que sacou de min o entrevistador. Debeu ser igualmente esa a razón de que, ao facer as fotos, me pedise por favor que quitase a chaqueta. Nese momento sentín o desexo de que a camisa estivese rota nalgún sitio ou que me saíse da cintura, en plan baldrogas desaliñado. Pois nin esa pequena sorte tiven aquel día.
----
Esta columna publicouse orixinalmente o 24 de xaneiro de 1997.

Dúas conmemoracións
De todos os personaxes públicos que ao longo da historia poden ser catalogados como miserables, un dos que sen dúbida merece tal título é aquel duque de Orléans, primo do rei de Francia, que durante a Revolución cambiou de nome e pasou a chamarse Citoyen Philippe Égalité, é dicir, Cidadán Felipe Igualdade. Era un mal bicho. Cando a convención deliberou sobre a sorte do monarca, o seu parente foi un dos 387 deputados que ergueron a man para condenalo a morte. Non quixo ser dos 334 que votaron en contra.
Fosen cales fosen as ideas daquel tipo atravesado, un sentimento de decoro persoal debía obrigalo a comportarse dunha maneira, senón máis humana, polo menos algo máis elegante. Inútil, non obstante, pedirlle a un individuo tan ruín que fixese algo diferente do que fixo: foi dos que máis berraron na reunión e parece que celebrou o resultado cunha pandilla ruidosa de exaltados coma el.
Acaban de cumprirse douscentos anos do suceso. O pasado día 21, na Praza da Concordia, no mesmo lugar onde rodou polos chans a cabeza do infeliz Luís XVI, xuntouse unha enorme multitude para rezar pola alma daquel rei débil e desgraciado. Ao mesmo tempo, un grupo de republicanos celebraba tamén a execución enarborando a cabeza dun porco cravada na pica dunha lanza. Sen entrar na polémica que discute aínda sobre a morte daquel home, nesta ocasión, polo menos, a razón parece estar do lado dos que rezaron.
----
Esta columna publicouse orixinalmente o 23 de xaneiro de 1993.

Un principio sinxelo
Acórdome moi ben do día que lle compraron uniformes aos gardas municipais da miña vila, alá polos anos cincuenta. Foi un domingo, despois da saída da misa das doce. A xente parábase a miralos, non só pola roupa nova, que incluía guantes brancos, ou luvas, se se quere dicir en galego correcto, senón tamén porque levaban pito e dirixían o tráfico con xestos recentemente aprendidos, algo ríxidos e teatrais, pero dunha profesionalidade reconfortante. Exactamente o contrario do que viña sucedendo desde había anos.
Polo que respecta á roupa, ata aquel domingo cada un andaba vestido como lle cadraba. O xefe, por exemplo, que se chamaba Calixto, levaba unha zamarra zarrapastrosa. En punto a traballo, pouca cousa: vixiar as bandas de rapaces para que non rachasen cristais ou coller os cans vagabundos de cando en vez.
O malo foi cando un dos gardas, atrevido e moderno, discorreu que había que regular o tráfico na curva do centro da vila. Ao principio, cando os coches eran poucos, os problemas non foron graves, pero conforme aumentaba o parque, o asunto empezou a complicarse. Así ata que un día ocasionou un triple choque. Daquela historia sempre me quedou a idea de que un non debe meterse onde non debe, o cal non é un principio especialmente sagaz, pero serve para entender por que no caos se notan tanto os incompetentes.
----
Esta columna publicouse orixinalmente o 22 de xaneiro de 1995.

Unha librería de ilusións
Algunha vez xa teño falado aquí da miña paixón por Conan Doyle en xeral e polo personaxe de Sherlock Holmes en particular. As obras deste escritor debían ser obrigatorias para quen quixese aprender a escribir con claridade e corrección, o cal non significa escribir con simpleza, que iso xa depende da cabeciña de cada un. Digo isto, porque estes días pasados descubrín en Nova York unha librería dedicada practicamente ao célebre novelista escocés e á súa criatura de ficción, tan estudada como Hamlet.
O problema, cando un encontra estas cousas, adoita ser económico e de espazo. En primeiro lugar, non se pode mercar todo; ademais, a capacidade de transportar paquetes durante as viaxes está limitada por razóns de tipo práctico. Aínda así, facendo un esforzo, trouxen algunhas xoias, entre elas, dúas primeiras edicións.
A librería era un tugurio que contrastaba coa elegancia das empregadas e a informatización dos fondos, metidos en ordenador. Estaba chea de tipos raros, algúns deles con aspecto cotroso, revolvendo nos libros coa ansiedade compulsiva dos que teñen estas manías inocentes. Non resulta difícil imaxinar as frustracións. En canto se xuntan os soños dalgúns milleiros de xentes neste mundo, aínda que a ilusión sexan os libros, dispáranse os prezos. Na catedral de Nova York tamén venden chaveiros coa foto do Papa.
----
Esta columna publicouse orixinalmente o 29 de febreiro de 1996.

Alemania
Pasou a visitarme unha rapaza alemana, estudiante na universidade de Tréveris, que fala un galego moi correcto e case sen acento, para facerme algunhas preguntas relacionadas coa tese de doutoramento que prepara. Trata de estudiar a visión do seu país a través dos escritores galegos. Como eu andiven bastante por alá, e incluso residín en Berlín unha tempada, na casa de escritores do Literariches Colloquium, na localidade de Wannse, preto de Potsdam, ela quería que lle contase as miñas impresións, non só as que adquirín en Alemania, senón a imaxe que me facía daquel país antes de coñecelo, incluso na miña infancia.
Confeseille a verdade. A primeira idea que tiven do seu país, cando era aínda neno, non foi moi positiva. Para min, Alemania identificábase unilateralmente con Hitler e a matanza dos xudeos, sen matices. Logo, durante algún tempo, participei do tópico das cabezas cadradas, a disciplina e o sentido gregario. Pido perdón, pero foi así.
Despois, as cousas cambiaron, sobre todo cando descubrín, en Berlín, nunha longa tertulia nouturna, que había moitos alemáns e alemanas novos que se sentían avergonzados de seren daquel país. Creo que xa teño falado desto. Posteriormente fun afondando no asunto por medio de conversas con amigos de alá, que me convenceron do extendido que está ese sentemento. Supoño que se pode interpretar de moitas maneiras, incluso contradictorias, pero eu prefiro velo dun xeito positivo, como un rasgo de sensibilidade moral, non como unha tortura íntima de tipo morboso. Todo o contrario do que sucedeu coa nosa Guerra Civil, da que moi poucos se sentiron culpables nin avergonzados.
----
Esta columna publicouse orixinalmente o 28 de febreiro de 2000.

Temas de zooloxía
O venres pola mañá pasei algún tempo nunha sala de espera, facendo turno para amañar uns papeis. É unha situación que non me disgusta, sempre que se poidan escoitar as conversacións da xente. Desta vez tiven sorte. Despois de perder uns minutos oíndo unha señora gorda e brava, partidaria de pena de morte, cambiei de orientación e púxenme a escoitar o que dicía un mozo duns trinta anos, mariñeiro de profesión e moi viaxado, que ilustraba a un individuo da súa mesma idade a propósito dos teléfonos móbiles.
Segundo lle explicaba ao seu interlocutor, todo é cousa dos xaponeses, que descubriron as marabillas do tiburón, concretamente das aletas. Hai nesta parte do animal unha fibra potentísima da que sae o material que logo se emprega tanto para a fabricación dos citados teléfonos, como os televisores, as computadoras e incluso a roupa.
A conversa científica durou máis de dez minutos; a continuación, o home que falaba dos tiburóns pasou a opinar de política. Nese momento, optei por abrir o periódico e poñerme a ler, pois o tema xa non me interesaba. Desgraciadamente acabei metido na mesma temática que precisamente quería evitar. Cando me arrepentín e quixen volver á conversa dos meus compañeiros de espera, xa marcharan. Quizais me perdín algunha explicación orixinal: que ese cristo que estamos vivindo teña tamén algo que ver coa zooloxía.
----
Esta columna publicouse orixinalmente o 27 de febreiro de 1995.

Un cura de aldea
No desfile do martes de entroido, en Xinzo de Limia, había catro papas cos seus respectivos papamóbiles e os correspondentes fidelcastros. Cada un andaba polo seu lado, sen relación uns cos outros, quizais tamén sen ter conciencia ningún deles de ue a idea de cada un se lle ocorrera a varios máis ao mesmo tempo. En xeral, fóra a broma da parodia, o número, en todas as versións, resultaba respectuoso, a pesar de que un dos papas tiña pinta de senvergonza. Non por burla: esa era a cara natural do golfo que o representaba.
Máis provocativas parecían unhas monxas, nesta ocasión encarnadas por uns corenta mozos, que vestían minisaia. Cando eu estaba mirando para elas, aconteceu que pasou por alí un señor abade verdadeiro, que eu coñezo, e que parou tamén a mirar. Tres das mascariñas ofrecéronse a ir con el ata a parroquia, alá na aldea.
Sen dubidalo, o señor cura convidounas a todas e mesmo se ofreceu a poñerlles transporte e darlles o xantar. Dicíao de corazón, non había dúbida. Despois de declinar a invitación, as falsas monxas comentaban entre elas sobre o simpático que lles resultaba aquel señor. Eu quedei pensando se non sería algo herexe, polo menos contemplado cos ollos ortodoxos dun bispo menos comprensivo. Fose como fose, non obstante, a min caeume ben. Estes curas de non moitas teoloxías teñen de bo que nunca se meten con ninguén.
----
Esta columna publicouse orixinalmente o 26 de febreiro de 1998.

O cine e a vida
Cando eu era estudante en Santiago, alá polos anos sesenta, tiña un compañeiro de cuarto que quería dedicarse ao cine como guionista ou director. Unha noite, xa de madrugada, entre copa e copa, leume sen parar un guión que quería someter ao meu parecer antes de mandarllo a Charles Chaplin, a persoa que el estimaba máis apropiada para dirixilo, tan convencido estaba do seu valor. Non gardo unha memoria moi precisa dos detalles daquela historia destinada a converterse en filme, pero si recordo algo.
Recordo, por exemplo, que o protagonista era un cirurxián delgado, con aspecto cadavérico, de bigotiño de mosca, pómulos como patacas e boca enorme, dentón. Non sei por que razón, aquel home gozaba dándolle de comer aos seus cans, que eran pequenos e gordos, os desperdicios das operacións: pernas, fígados, dedos...
A película remataba cunha escena cómica: un gato roubaba o apéndice dun enfermo recén operado e o médico saía correndo detrás del polas rúas de Madrid, ata que recuperaba a peza. Rematada a lectura, fíxenlle ao meu amigo unha crítica que se resumía máis ou menos en que aquilo era un disparate. Non me podía imaxinar eu entón que moitos anos despois ía suceder unha cousa semellante en Nápoles. Nesta ocasión, non obstante, o gato papou o apéndice, que era dunha vella. A familia está indignada
----
Esta columna publicouse orixinalmente o 25 de febreiro de 1997.

Negros que non son negros
Cando Nelson Mandela visitou os Estados Unidos, unha periodista que lle fixo unha entrevista para a televisión presentouno como un importante dirixente político afroamericano, o cal non é certo, como todo o mundo sabe. Non foi exactamente unha metedura de pata, senón que a pobre da rapaza, obsesionada por non dicir a palabra negro, que está moi mal vista no seu país desde que se puxo de moda a chamada linguaxe política correcta, recorreu de maneira espontánea ao termo que agora se emprega usualmente.
Non se lle pode chamar negros aos negros nin gordos aos gordos nin pequenos aos pequenos, como tampouco se pode dicir dun cego que é cego. Por non prestar atención a estes novos costumes, hai xente que xa tivo problemas no seu traballo, especialmente nas universidades, onde o puritanismo lingüístico prende como lume.
Esta cruzada orixinada en América leva xa algún tempo tratando de introducirse no Reino Unido. A Igrexa Anglicana, por exemplo, está modificando algúns dos seus himnos, de xeito que onde antes se dicía que os "homes" cristiáns se enchen de alegría, agora hai que dicir "todos" os cristiáns. No mundo civil, alguén denunciou unha empregada municipal que coida nenos porque na colección de bonecos que ten na súa casa, un deles é negro. Esperemos que a moda tarde en chegar aquí, que non tardará.
----
Esta columna publicouse orixinalmente o 24 de febreiro de 1994.

Pasos de elefante
En relación co problema ese da nena marroquí que quere ir á escola con velo, eu aínda recordo cando as señoras da aldea, en Galicia, ata hai ben pouco, levaban sempre un pano na cabeza, negro ou de calquera outra color que non fose especialmente rechamante. Non sei cal sería a orixe remota daquel costume, pero supoño que non debía ser moi distinta dos motivos que fan que aínda hoxe millóns de mulleres en todo o mundo fagan o mesmo, sexa por razóns de tipo relixioso ou cultural. O certo é que aquí, nos últimos anos, o pano desapareceu ou se converteu nunha especie de rareza ou extravagancia. A modernidade é recente.
O que pasa é que tardou en chegar, pero chegou arrasando. Cando eu era rapaz, era imposible ver a un cura sen sotana, por exemplo, e moito máis difícil aínda ver o cabelo dunha monxa. Moito lle demos a lata os meus primos e mais eu a Sor Pilar para que quitase a touca, nos verán que pasamos en Beiro, e nos deixase ver o pelo. Desde hai tempo, os pantalóns dos curas deixaron de ser un misterio, igual que a cabeza oculta das monxas.
Tamén desapareceu o costume, convertido en norma de obrigado cumprimento, de que as mulleres entrasen na igrexa con velo. A cousa foi evolucionando pouco a pouco. Pasou daqueles velos longos e negros, opacos, que levaban as señoras, ata aqueles outros pequeniños e transparentes que empezaron a levar as rapazas novas. De pronto, a pesar dos berros e as rifas dalgúns cregos, algunhas mulleres atrevéronse a ir á misa a pelo. Un paso máis e quitaron tamén as medias, incluso aquelas que cando eu era neno se chamaban de cristal, porque resultaban invisibles. Os cambios levan o seu tempo, como o andar dos elefantes, pero chegan.
----
Esta columna publicouse orixinalmente o 23 de febreiro de 2002.

Un novo debate
Estes días pasados, en reunións de amigos, observei a irritación, ás veces non máis que sorpresa e incluso diversión, que lles produce a moitas persoas o feito de que algúns españois digan que non son españois. Trátase dunha reacción que se basea nunha estima desmesurada pola lóxica: se existe unha realidade que se chama España, composta por galegos, vascos, cataláns e outros pobos, o lóxico é que os seus habitantes sexan españois, da mesma maneira que en Europa, os franceses ou os alemáns son tamén europeos.
Se o problema tivese algo que ver cunha utilización tan apabullante do sentido común, só un estúpido se atrevería a negar unha evidencia semellante. Aínda aceptando o atractivo que para moitos espíritos simples poidan ter as causas que se alimentan de moito fervor, non sería razoable nin intelixente concluír que todos os partidarios do señor Colom, por exemplo, son tontos ou están mal da cabeza.
O erro consiste en pensar que as opcións persoais deben estar sempre construídas sobre a base de siloxismos impecables. De nada serve un argumento, por moi ben trabado que estea e por moita saiba que zugue do chan da historia, da economía ou do dereito, fronte á vontade soberana dun individuo. Dos sentimentos da xente pódese falar, nunca argumentar contra a falta de lóxica que os sustenta. De maneira que un pode non sentirse español da mesma maneira que hai xente á cal non lle gusta o peixe. Nada que discutir.
----
Esta columna publicouse orixinalmente o 22 de febreiro de 1993.

Unha historia de alemáns
Era un equipo de traballo formado por seis ou sete alemáns, que se achegaron ata aquí para montar unha complexa estrutura metálica destinada a un espectáculo teatral. Xente ordenada e previsora, antes de emprender a viaxe, xa tiñan contratado un par de intérpretes e solicitado a colaboración de man de obra do país. Pretendían que as cousas funcionasen ben, igual que o mecanismo dun reloxo, como viña ocorrindo desde meses antes en Berlín, Liverpool, Bordeos e outras cidades de Europa onde montaran a mesma estrutura.
Nunha coidadosa división do traballo, cada alemán dedicábase só a unha cousa: un botaba niveis, outro apretaba tornillos, un terceiro colocaba focos... De seguida, entre o persoal nativo empezou a circular unha frase: "Estes alemáns teñen todos a cabeza cadrada". Atopado o diagnóstico, empezou rapidamente a terapia.
Consistiu esta en rirse do seu sistema de traballo, poñer en cuestión as ordes recibidas, discutir as solucións propostas, improvisar melloras... Nun momento, un dos alemáns dirixiuse a un mozo de mono azul para que non tirase tanto dun cabo. Un compañeiro deste último díxolle: "Non lle fagas caso e tira, que estes non saben o que traen entre mans". O outro tirou e xurdiu a catástrofe: caeu todo. Cando o alemán lle fixo un reproche a través do intérprete, a resposta chegou fulminante: "Dille ao alemán que vaia a...". Xa se sabe.
----
Esta columna publicouse orixinalmente o 21 de febreiro de 1998.

Unha decepción
Eu fun devoto dese cadro de Edvard Munch que acaban de roubar na Galería Nacional de Oslo. Durante algún tempo, cando era adolescente, adornou a parede do meu cuarto xunto cos retratos de Albert Camus e Ernesto Che Guevara, dúas figuras contraditorias que daquela un non tiña dificultade en harmonizar dentro do corazón. Aos vinte anos, a alma pode con calquera cousa, sempre que non lle fagan trampa. O cadro de Munch representaba a desolación e a tristeza dun mundo que moitos tiñamos decidido que non nos podía gustar.
A primeira vez que estiven en Noruega, levaba na cabeza a imaxe desa pintura patética e o recordo inesquecible cunha lectura gozosa: a viaxe da balsa Kon-Tiki. Empecei por esta última. No pequeno museo onde se exhibía a embarcación, emocioneime evocando aquela aventura magnífica, tan humana e tan sinxela, nada heroica.
A Munch funno ver un día pola mañá, despois de atravesar a cidade a pé, con esa alegría que só se sente nos lugares descoñecidos, cando non existen lazos que nos aten a ningunha obriga e a vagancia non produce remordementos, pois non hai nada que facer. O cadro estaba ao fondo dunha sala, nunha esquina. Non recordo unha decepción maior na miña vida, só comparable á que experimentei a primeira vez que vin a Gauguin. Saín a consolarme bebendo unha cervexa nunha terraza e mirando pasar rapazas bonitas.
----
Esta columna publicouse orixinalmente o 20 de febreiro de 1994.

Os amores dun poeta
Pablo Neruda escribiu un dos libros de amor máis fermosos de todos cantos se teñen publicado neste século, pero a delicada muller que inspirou a maior parte dos poemas que o forman, Albertina, non quixo compartir a súa vida sentimental co poeta, quizais porque era pobre, patoso e feo. O caso é que Neruda acabou casado cunha muller enorme, tan grande que sentía vergonza en presentárllela aos amigos. Cando foi ver a Rafael Alberti, por exemplo, deixouna no portal, pois antes quería avisalo a fin de que non se sorprendese ou se asustase.
Despois, namorouse de Delia del Carril, a quen bautizou como Hormiga, unha aristócrata arxentina, das que viaxaban a Europa coa vaca na adega do barco, e que era moito maior ca el. Foi ela quen o levou ao comunismo. A diferenza de idade fixo que Neruda se fose distanciando, para caer ao final nos brazos de Matilde Urrutia, unha chilena á cal tivo oculta durante oito anos, sen que Delia se decatase.
Non acabaron aí as trouladas amorosas do poeta, que pouco antes de morrer aínda perdeu o sentido por unha rapaciña nova que traballaba na súa casa, de onde foi fulminantemente desterrada por Matilde cando descubriu o tomate in fraganti. Desde París, Neruda aínda mantería con aquel amor outonal e serodio unha secreta correspondencia apaixonada. A muller a quen máis amou, non obstante, aquela mítica Albertina que inspirou os Veinte poemas de amor, non lle fixo moito caso, tratouno con frialdade e casou con outro poeta.
----
Esta columna publicouse orixinalmente o 31 de marzo de 1993.

Providencia
Había tempo que non escoitaba unha frase que antes se dicía moito, sempre pronunciada en castelán: Yo lo dejo todo en las manos de Dios. Na miña familia, esas plabras tíñaas constantemente nos labios a tía María e supoño, polo que contarei despois, que lle deberon ser moi útiles na vida. Viñan significar algo parecido a aceptar que, pasase o que pasase, dependería da vontade de Deus, aínda que o que pasase non fose bon. Agora xa non se di eso, quizais porque hai un sentido diferente da Providencia. Resumíao moi ben aquel cura, amigo de Torres Queiruga, que un día dixo: Para que Deus acabe coa fame en Somalia, que non acabará.
A frase oínna o outro día en Santiago, diante do edificio de Correos. Dicíaa unha señora maior, con aires de reliquia antiga, vestida cun abrigo vello, que falaba, parada no medio da rúa, cunha amiga máis nova. Non escoitei máis, pero chegoume para imaxinar calquera contratempo e unha resignación total, deixando todo nas mans de Deus.
Acordeime da miña tía porque, como dixen, aquela era a súa frase favorita. Repito que non lle debeu dar malos resultados porque un día tivo a ocorrencia de sacar o carnet de conducir cando estaba a punto de xubilarse. Cada vez que alguén pretendía disuadila, facéndolle ver as dificultadesda empresa, respondía o mesmo. O caso foi que se examinou e no transcurso da proba embarullouse e embestiu a toda velocidade ó grupo examinador, con tan mala fortuna que lle partiu unha perna precisamente ó home que tiña a responsabilidade de aprobala ou non. Salvouna a súa fe porque, a pesar de todo, o funcionario deulle o carnet de conducir. Despois, gracias a Deus, nunca matou a ninguén.
----
Esta columna publicouse orixinalmente o 30 de marzo de 2000.

Bounty
Agora mesmo non me acordo como se chamaba aquela película, famosa nos anos da miña infancia, que trataba da rebelión ocorrida a bordo do Bounty, o barco que mandaba o terrible William Bligh, especialista en sublevar a xente contra el, a pesar de que tampouco lle faltan partidarios que defendan a súa maneira de mandar. As escenas do motín quedáronme gravadas na cabeza, especialmente as imaxes do capitán expulsado da nave, metido nun bote aberto pola forza e abandonado á deriva. Percorreu máis de catro mil millas e aínda viviu os anos necesarios para ver como os corpos de tres ou catro dos amotinados pendían dunha corda.
No bando contrario estaba o célebre Fletcher Christian, verdadeiro armadanzas daquela historia. Foi el quen dirixiu o motín contra Bligh, dando orixe ademais a unha lenda que aínda hoxe permanece escura, cando se foi, xunto con oito dos seus e unhas cantas mozas de Tahití raptadas ou embaucadas, ás illas Pitcairn. Alí queimaron o barco e non se volveu saber deles ata 1808, vinte anos despois.
Unha versión, que vexo que volve estar de moda, sostén a teoría de que Christian e os seus viviron nunha especie de paraíso durante todo ese tempo, construíndo unha sociedade idílica, sen violencia nin miserias, consagrada ao gozo da natureza, na que os fillos, perdida a memoria das orixes, levaron unha existencia inocente e marabillosa. Hai outra versión que a min me gusta máis. Esta asegura que, cando todo o mundo pensaba que Christian morrera, antes de coñecerse o seu paradeiro, o vían pasear pola noite polas rúas de Devonport, aínda que ninguén falou con el. Para un perillán como aquel, mellor acabar de pantasma que de alma bendita.
----
Esta columna publicouse orixinalmente o 29 de marzo de 1998.

Un home mellorado
Onte falei aquí de Luis Antón del Olmet, aquel senvergonza que dirixía un periódico para facer chantaxes no Madrid dos anos vinte e a quen matou dun tiro o periodista catalán Alfonso Vidal y Planas, que traballaba para el. Este último era un antigo seminarista que caeu pola Corte e que en pouco tempo se xuntou coa crema da golfería intelectual da súa época. Durante anos foi unha das figuras máis coñecidas da bohemia madrileña. Viviu aplastado pola bota poderosa do seu xefe, aquel miserable. Exerceu de sablista.
Ao revés do que sucedeu coa maior parte dos membros da hampa literaria de entón, este homiño tiña talento. Alá por 1919 obtivo un grande éxito cunha novela titulada Santa Isabel de Ceres, que trataba dunha muller do pecado, oficio que lle inspiraba auténtica compaixón. Acabou casando cunha delas, unha tal Elenita.
Aquel éxito momentáneo permitiulle vivir ben unha tempada. Incluso engordou. De seguida, non obstante, acabou caendo no de sempre. Andaba pola rúa alucinado e fraco, con ollos de tolo. Nunha destas foi cando lle pegou o tiro a Antón del Olmet. Estivo un par de anos no cárcere, pois conseguiu un indulto, en parte porque a vítima era un desalmado. Da cadea saíu moi mellorado, gordiño e tranquilo, resarcido de anos sen durmir e libre dos estragos do alcohol. Marchou a América e morreu en Tijuana, México, en 1965.
----
Esta columna publicouse orixinalmente o 28 de marzo de 1996.

Os cans, de novo
O outro día, cando falei aquí dos cans da China, que están prohibidos, chamoume Felipe Fernández Armesto para lerme un traballo que el publicou sobre o mesmo tema hai máis de cincuenta anos e no que falaba da época dos emperadores, cando estes bichos, a posesión dos cales tiña que ser autorizada pola casa imperial, indicaban a distinción e o rango dos seus donos. Eu non sabía deste antecedente histórico, que en parte aclara a animadversión das autoridades chinesas de hoxe contra un animal que recorda a aristocracia.
Cada país ten o seu pasado. En Galicia, por exemplo, nunca se podería tomar o can en abstracto como símbolo de clase, pois a especie máis estendida, o avisado can de palleiro, representa sobre todo eses amplos grupos sociais que antes se chamaban as camadas populares. Caso de prohibir algo, aquí habería que ir ao cabalo.
Naturalmente, postos a imitar o celo dos chineses, que cando eu era estudante tiñan algúns seguidores políticos en Santiago, poderíanse facer diferenzas de clase. Duns anos a esta parte, ao mesmo tempo que a xente empezou a bautizar as fillas con nomes de princesas, púxose de moda mercar cans distinguidos. En boa lóxica, serían estes os condenados. Ata se podería elaborar unha teoría coherente sobre o asunto. Máis aínda, non me estrañaría nada que xa existise na cabeza quente de calquera toliño.
----
Esta columna publicouse orixinalmente o 27 de marzo de 1994.

Os inocentes
Cando vou a Xinzo, rara é a vez que non me atopo cun compañeiro de escola que era inocente. Gústame velo porque vai sempre moi ben arreglado e porque me dá a sensación de que a vida non se ensañou con el. Estou seguro de que non se acorda de min. Era un neno moi bo, sempre sorrindo, incluso cando o mestre lle rifaba, pois non conseguía aprender o silabario. En xeral, os demais nenos tratábano con cariño. El non se metía con ninguén, aínda que un día púxose como tolo e dedicouse a botarnos area nos ollos.
Agora vese un home de cincuenta anos, serio e formal, pero co mesmo sorriso de sempre, algo tinguido quizais por un xesto de tristeza ou melancolía. Segundo me teñen contado, ten traballo fixo e está moi ben considerado polo seu sentido da responsabilidade e porque as cousas que sabe facer, fainas a conciencia e con rigor.
Por aquí onde vivo, coñezo dous irmáns parecidos a este meu antigo compañeiro de escola. Polas mañás, cando paso no coche, eles veñen de carretar herba do monte. Saúdan sempre cun sorriso aberto e franco de amigos. Non sei como se chaman nin quen son os seus pais; só sei que cada día, como un rito, me atopo con eles na estrada. Onte, por exemplo, no momento en que nos cruzamos, eu ía escoitando na radio un home ruín. Como contraste, vin no rostro destes rapaces a nobreza da vida.
----
Esta columna publicouse orixinalmente o 26 de marzo de 1997.

Un libro dedicado
Teño diante de min unha novela de Ramón Gómez de la Serna titulada El incongruente, publicada en Madrid no ano 1922. É un exemplar fermoso, editado por Calpe na súa vella colección de humoristas. A portada, cuns debuxos e liña e color moi estilizadas, parece de Bagaría. Abro o libro pola primeira páxina e os ollos baten cunha frase de espanto: "Gustavo el Incongruente nació inesperadamente". Incluso escritores como Gómez de la Serna non están libres destas miserias musicais, un tributo que todos acabamos pagando.
Se digo a verdade, o autor madrileño, como personaxe resulta infantil e histriónico. Dar unha conferencia subido no alto dun elefante ou cun individuo ao lado apuntándolle cunha pistola á cabeza, parecen recursos máis propios do circo que da literatura. Como escritor, ten algo de saltimbanqui, deses que prefiren o trapecio antes que a pista, só polo pracer de ver a cara de pasmo que provocan na concorrencia.
Este exemplar que teño nas mans leva unha dedicatoria autógrafa do autor que di así: "Para mi querido y admirado amigo el gran vizconde de Matamala. Su devoto y respetuoso, Ramón Gómez de la Serna". Se non fose un tópico tratar da personalidade do autor a través da súa caligrafía, falaría do tamaño desmesurado da letra e a tinta encarnada que empregou o escritor nesta ocasión. Sucede, non obstante, que me intriga e divirte moito máis o xogo inocente de imaxinar por que tortos camiños chegou ata min ese libro do marqués.
----
Esta columna publicouse orixinalmente o 25 de marzo de 1993.

Teresa
Coa morte de Teresa Castelao desaparece a única presencia viva que quedaba do seu irmán . Recordo unha vez que a fumos ver un grupo de amigos, hai xa bastantes anos, e que para firmar un papel ofreceunos a pluma del. Creo que escribín entón neste mesmo periódico un pequeño comentario sobre a inxusticia que supuña o feito de que unha pluma vivise máis que o seu propietario, un absurdo que se pode prestar para facer meditacións moi diversas, incluso contradictorias, pero que a min me pareceu un disparate. Aquel día estaba Teresa moi contenta, convidounos a unhas pastas e uns licores, e falou de Daniel co agarimo emocionado de sempre.
Era unha muller rexa, aínda que de apariencia fráxil, cunha mirada melancólica que contrastaba coa amabilidade do sorriso. Aquela tristeza non proviña só das penalidades que pasou, senón que era a marca que lle quedara da ausencia do irmán, morto lonxe por culpa daquel trebón enlouquecido que arrasou este país durante trinta e dous meses.
A última vez que a vin foi hai ben pouco, con motivo do cabodano que se celebrou por Castelao en Rianxo. Estaba sentada no salonciño da casa, igual que hai quince anos, pero xa centenaria. Conservaba, sen embargo, o rostro esperto e atento, e a mirada viva, escrutadora, ben asistida pola memoria. Nalgúns momentos, poucos, Xavier Baltar axudáballe a encher os pequenos ocos que se lle producían ou presentáballe ás persoas que non coñecía de antes. Ela alongaba a man, saudaba coa cortesía natural, tan propia, e daba as gracias sen parar, cando os agradecidos eramos nós. Tíñalle prometido unha visita con Pilar Sampil, a quen quería e só coñecía por teléfono, pero xa non poderá ser.
----
Esta columna publicouse orixinalmente o 24 de marzo de 2000.

Ser orixinal
Cando eu vivía en Cangas, alá nos anos setenta, falaba moito cun médico divertido, algo atrabiliario e sarcástico. Isto quere dicir que era intelixente e un pouco amargado, pero moi boa persoa e moi xeneroso. Bebía bastante e estaba obsesionado con Ronald Reagan. Considerábao estúpido, unha valoración que nos enfrontou nun par de ocasións, pois sen que eu tivese unha grande opinión do personaxe, custábame aceptar que fose parvo; daquela xa se perfilaba como futuro presidente dos Estados Unidos.
Vén isto a conto porque onte, nun programa de radio, escoiteille dicir a un señor, experto en cuestións políticas, pero moi dominado por un afán evidente de parecer orixinal e difícil de contentar, que nas eleccións que se van celebrar no Reino Unido non gañará o guapo Tony Blair, senón que perderá o mediocre John Major.
A verdade é que non se trata dunha opinión demasiado brillante. Iso mesmo se dixo ducias de veces en ducias de situacións parecidas obre ducias de candidatos. Se do que se trataba era de ser agudo, o opinante citado tiña un bo recurso ao alcance da man. Precisamente, cando Ronald Reagan gañou as eleccións de 1980, un comentarista americano dixo o mesmo: que non as gañara el, senón que as perdera Jimmy Carter. Alguén replicou: "Se Reagan non chega a ter opoñente, seguro que perdía".
----
Esta columna publicouse orixinalmente o 30 de abril de 1997.

Unha película
Podía reconstruír perfectamente todo canto fixen unha noite de primavera dos primeiros anos sesenta, despois de ver a película `A bout de souffle, de Jean-Luc Godard. Sei que andei paseando só, sen poder quitar da cabeza a imaxe daquela moza loira de pelo curto e pantalóns vaqueiros que berraba con tanta graza o nome do periódico que vendía polas rúas de París, o New York Herald Tribune, e que quería ser escritora, pero que acababa liándose cun delincuente simpático chamado Michel. Era a actriz Jean Seberg.
Tiña os meus anos. Desde entón, convertinme en fiel seguidor da súa carreira, aínda que debo confesar que me decepcionou un pouco cando casou cun escuro novelista francés sen demasiado talento e cando máis tarde acabou sendo amante dun escritor que eu coñecín e que tampouco me resultou simpático.
Suicidouse en 1979 e está enterrada no cemiterio de Montparnasse, onde lle fixen algunhas visitas. Foron moitos os que contribuíron a este final, entre eles o sinistro Hoover, o xefe do FBI, que lle inventou algunhas calumnias só porque Jean Seberg apoiababa os Panteiras Negras. Agora, alguén se acordou dela e compuxo un filme onde se conta a súa vida. Espero que pronto se poida ver aquí, aínda que un non estea xa, desgraciadamente, na idade de andar dando voltas polas rúas despois de ver unha  película.
----
Esta columna publicouse orixinalmente o 29 de abril de 1996.

Da morte ao insulto
Na aldea de Corbillón, entre Allariz e Celanova, en terras de Ourense, hai un famoso penedo. Aínda hoxe non é raro ver dúas persoas, unha colocada embaixo e outra subida na cima, para levar a cabo algo que parece un vello rito pagán. O de riba, provisto dun vaso, ten que enchelo sete veces nunha poza de auga furada no alto, e verter o contido sobre a cabeza do compañeiro, ao mesmo tempo que reza tres veces a salve.
Os que participan na cerimonia pensan que ese é o remedio máis seguro para curar non sei que clase de enfermidade. Aínda que xa hai moito tempo que se sabe que a malaria é unha doenza infecciosa transmitida por mosquitos, moitos italianos do sur seguen crendo que se trata dunha mala aria, é dicir, dun mal aire, e están convencidos de que a mellor maneira de combatila é bañando o enfermo en auga tépeda de sete fontes ou dunha fonte que nunca seque, como se fai en Galicia coas persoas que collen un aire ruín.
Un estudo feito pola OMS demostra que o oitenta por cen dos habitantes do planeta seguen tratando as enfermidades con procedementos parecidos a estes que acabamos de citar. O mundo non deixa de ser un océano inmenso de ignorancia, no cal emerxen aquí e alá uns pequenos illotes gobernados pola razón. Non debe sorprendernos, polo tanto, que algúns individuos maten aínda os seus adversarios. Terán que pasar moitos séculos ata que dean un paso máis cara á civilización e se contenten só con insultalos.
----
Esta columna publicouse orixinalmente o 28 de abril de 1993.

O tren
Case me dá vergoña contalo. Onte estiven en Madrid para presentar, xunto con Camilo José Cela, o curso de verán que se organiza tódolos anos na súa fundación, en Iria Flavia, pero tamén para verme cun señor alemán que coordina desde España o tren dos escritores europeos. Nese tren, que sae de Lisboa o día 2 de xuño, iremos un grupo de colegas de toda Europa para viaxar, durante mes e medio, ata San Petersburgo, e rematar despois en Berlín. Cincuenta días dun lado para outro, facendo paradas aquí e alá, e participando en conferencias, mesas redondas e coloquios en televisión.
Tan fermoso que resulta ofensivo. Eu non sei a quen se lle ocorren estas cousas, pero estou seguro de que o pai da idea non ha de ser ningún dos corenta privilexiados que imos compartir tan excitante aventura.
Detrás do telón do mundo relacionado coa literatura, hai sempre xente xenerosa que converte isto de escribir nunha festa que se parece moito a un conto ou a unha novela. De maneira que, a partir do día sinalado, cando saiamos de Lisboa en dirección a Rusia, ireilles contando aquí, aos que teñan a paciencia de seguir aturando esta columna, as incidencias da viaxe. Xa merquei una libreta bonita onde ir anotando, como se fose un diario, todo o que ocorra. Naturalmente é un dicir, porque supoño que non se poderá contar todo, non vaia ser que, ao final por culpa miña, o periplo ferroviario acabe sendo un remedo dese programa de televisión que trae preocupada a media España. Cincuenta días de tren dan moito de si, desde amores ata pelexas, pero do que se trata é de contar o que sexa realmente importante. E o importante case nunca resulta atractivo.
----
Esta columna publicouse orixinalmente o 27 de abril de 2000.

Pistolas
Hai un par de días chamáronme da radio para preguntarme algunhas cousas sobre o día do libro, pero no transcurso da entrevista, o condutor do programa deume a noticia de que a policía sueca tiña atopado en Estocolmo, nas inmediacións da ponte Wassa, por onde eu pasei tantas veces, a pistola coa que mataron a Olof Palme. Con ese motivo, falamos do asunto e eu dixen que me alegraba moitísimo, pois no caso de que a noticia se confirmase, podía resolverse por fin un crime que conmoveu o mundo e que, tantos anos despois, segue impune. Aínda que os suecos supoñen con fundamento quen foi o asasino, este paséase tranquilamente polas rúas.
Recordo perfectamente que un día despois do magnicidio, escribín neste mesmo periódico un artigo no que dicía que o peor daquela morte absurda era que, con toda probabilidade, o autor había ser calquera estúpido, movido quizais por razóns non menos bobas. Non sabía daquela que ía ser tan certo o que pensaba. Cando vin o acusado na televisión, durante o xuízo, quedei asombrado do personaxe.
Era un pobre alcohólico, cun coeficiente intelectual de mosquito, pero co instinto de supervivencia animal en perfecto estado de alerta. Foi o que o salvou. Con todas as probras en contra, beneficiouse do principio democrático que prefire deixar escapar un criminal antes que condenar un inocente, aínda que a inocencia estivese collida polos pelos, por poucos pelos. E segue, porque a pistola encontrada non é a do crime. Vese que o autor dos feitos tivo intelixencia dabondo para agachala ben. Como a conciencia non debe mordelo demasiado, o crime pode non ter solución. E o Xuízo Final chegará demasiado tarde, cando o asunto estea xa esquecido.
----
Esta columna publicouse orixinalmente o 26 de abril de1998.

John Balan
Coñecín a John Balan hai xa moitos anos, cando eu era estudante de bacharelato e el actuaba nas salas de festas co nome de "El hombre orquesta". Daquela, un dos seus números máis celebrados era a interpretación, valéndose só da boca e mais dos labios, de El sitio de Zaragoza. Tamén imitaba moi ben o chiflo do capador e os freazos dos coches, estes últimos en plena rúa, para asustar os peatóns. Desde entón, véxoo con frecuencia. Unha vez á semana, polo menos, saudámonos nunha cafetería de Vigo, á hora do almorzo.  O outro día, aínda nos representou unha película do Oeste, desas nas que el fai dobre papel: o bo e o malo.
Neste tipo de actuacións, cambia de lado, segundo interprete o heroe ou o canalla. Este, por exemplo, di apuntando co revólver ao primeiro: "Joe, te llegó la hora". E o outro, momento en que Balan se sitúa no lado oposto, responde cunha voz diferente: "Jimmy, antes de que caiga el sol, tendrás un traje de pino". E dispara. Ás veces, estes diálogos desenvólvense en inglés con forte acento americano.
Por esta cousa das linguas, o xoves pasado, John Balan chegou ao café moi desgustado. A véspera tivera que actuar para uns turistas de non sei que parte de España. Cantou para eles varias cancións en galego, ata que un señor nervioso berroulle dicindo que fixese o favor de cantar "en cristiano". Entón, Balan, sen dicir nada, pasou a un dos seus números fortes: a interpretación, en inglés, das cancións máis coñecidas de Frank Sinatra, que borda. Foi o delirio, incluído o protestón, que se puxo a aplaudir con entusiasmo. Balan mirouno con desprezo, non por nada, senón por ignorante: non sabía que, máis que "cristiano", Sinatra era da mafia.
----
Esta columna publicouse orixinalmente o 25 de abril de 1999.

Entre libros vellos
Pasei a mañá de onte revolvendo entre os libros da Feira do Libro Vello que se celebra estes días no Paseo de Recoletos, en Madrid. Aínda que non son bibliófilo e polo tanto descoñezo o pracer, probablemente intenso, de perseguir primeiras edicións, gústanme este tipo de mostras, en parte porque en moitos dos volumes que se venden é posible descubrir dedicatorias autógrafas dos propios autores ou escritos dos antigos propietarios, con frecuencia nada máis que informativas, pero ás veces curiosas ou raras.
Por exemplo, tiven nas mans unha biografía de Lucrecia Borgia que niso que se chaman as páxinas de respecto, concretamente na primeira, debaixo do título, dicía: "Soy de Pepita Marrana". A frase estaba escrita nunha letra preciosa, a pluma, como se a beleza da caligrafía pretendese dulcificar a inxustiza imposta polo destino.
Nunha das casetas atopei algo que andaba buscando: un libro de Julio Camba, ese grande escritor esquecido. Era un exemplar ben conservado, cunha desas portadas alegres e sinxelas dos anos vinte, autenticamente goloso. Xa tiña decidido compralo, cando descubrín que no seu interior alguén escribira:"Maldición a quien venda o compre este libro". Sentín que se me augaba a festa, sobre todo polas seis mil pesetas que custaba. E por riba, sen a seguridade de que non se está metendo unha desgraza na casa.
----
Esta columna publicouse orixinalmente o 24 de abril de 1994.

O señor bispo e as porteiras
Onte publicaban os periódicos a noticia de que un bispo español irrompeu a trallazos en plena campaña electoral chamándolle "porteiras" aos políticos. Explícase que Ilustrísima collese o látego para andar a zurriagazos cos castigados lombos destes últimos, pero custa máis comprender que, aínda que sexa por vía indirecta, se metese tamén con aquelas boas mulleres. No riquísimo repertorio que a lingua española foi acumulando durante séculos de mala uva para denigrar o próximo, había moito onde escoller sen necesidade de faltarlle ao respecto a ninguén.
Por exemplo, sen saír do reino animal, o señor bispo puido dicir que os políticos son como papagaios ou que discorren como grilos, por non acusalos de ter cerebros de mosquito. E se unha sensibilidade franciscana, que non hai que descartar, lle impedise facer escarnio destas criaturas de Deus, aínda podería recorrer ao mundo vexetal: abondaría con acusar a aqueles señores de ter cabezas de alcornoque.
Mesmo sería posible dar un paso máis no camiño da delicadeza e renunciar incluso a meterse coas plantas, das que algúns científicos aseguran que senten e padecen, pois son seres vivos. Nese caso, aí está o reino inmenso dos minerais, pura frialdade sen corazón. É máis difícil, pero seguro que se poden compoñer insultos a base de pedras, coios e seixos. En todo caso, se este recurso se volvese demasiado complexo, aínda lle quedaría ao señor bispo unha última oportunidade: repasar o Evanxeo, acordarse de Cristo e falar con máis templanza.
----
Esta columna publicouse orixinalmente o 23 de abril de 1993.

Historia dun rescate
O domingo pola noite, a iso das once, despois de rematar de ler unha espléndida biografía de Girolamo Savonarola que mercara uns días antes en Florencia, púxenme a ver a televisión sen plan de ningún tipo. Buscando algo que merecese a pena, pareime nun canal portugués porque me chamou a atención a imaxe dun gato que estaba subido no alto dun poste. O animaliño tiña cara de medo, como esa xente que se ve ás veces aterrorizada na cima dun edificio, en pleno incendio, agardando que acudan a salvala.
O suceso ocorreu en Estambul. Alguén descubriu ao bicho naquel sitio, incapaz de baixar polo seu pé, miañando con angustia. En pouco tempo xuntouse unha multitude curiosa, formada por eses mesmos tipos humanos que se deteñen a contemplar a un suicida que ameaza con saltar desde o alto dun edificio de vinte plantas.
Deseguida chegaron os bombeiros, pero co coche avariado, tanto que os miróns tiveron que empuxar para que o automóbil se puidese situar no lugar adecuado do rescate. A continuación, subiron un bombeiro nunha especie de cesto coa intención de coller ao animal. Non lle deu tempo: el mesmo pegou un salto e saíu correndo polo brazo da grúa abaixo. Nin sequera deu as grazas. Alegreime de que Samuel, o gato da casa, que non estaba atento á televisión, non vise un comportamento tan pouco agradecido.
----
Esta columna publicouse orixinalmente o 22 de abril de 1997.

Consellos
Nunca esquecerei un día, alá polo outono do ano 1957, cando eu era un rapaz, en que o cura don Juan Portabales, que segundo o meu pai se parecía moito a Basilio Álvarez, ao ler nos periódicos que os científicos soviéticos puxeran en órbita o primeiro satélite artificial da historia, o Sputnik, me dixo nun bar de Baltar, en terras de Xinzo de Limia, unha frase que me escandalizou: "De aquí a pouco, os rusos acabarán sabendo tanto coma Deus". Non era para tanto. Algúns anos despois eu vin un daqueles artiluxios exposto en Boloña e quedei bastante decepcionado. Parecía unha albóndega xigante, con remaches de ferreiro, bastante chapuza.
Onte estiven escoitando na televisión un programa sobre iso do xenoma humano, do que agora fala case todo o mundo. Resulta que hai un científico de Manchester que está convencido que a inmortalidade das persoas será posible. Non digo que non, pero o malo é se nos cae unha tella na cabeza ou se nos atrangantamos co óso dunha cereixa.
O que si parece certo é que se van curar moitas enfermidades, que se poderán crear órganos de reposto, o mesmo orellas novas que narices ou fígados, e que se conseguirá que a xente viva mellor. Todo iso está moi ben e oxalá sexa para pronto, pero de momento non convén descoidarse, por se acaso. Eu nisto sigo os consellos do meu amigo o doutor Pedro Laín (junior), que un día me deu unha receita excelente, escrita en verso, no século pasado, polo célebre doutor Larramendi: "Vida honesta y arreglada, buscar siempre los medios de no preocuparse por nada; la comida, moderada, ejercicio y distracción, salir al campo algún rato, poco ruído, mucho trato y continua ocupación".
----
Esta columna publicouse orixinalmente o 21 de abril de 2000.

Pensadores
O domingo, despois de traballar un par de horas no xardín, senteime a ler un pouco no porche. No libro que elixín, o autor contaba unha historia que viviu hai seis anos durante a guerra de Bosnia, mentres acompañaba un grupo de serbios que defendían unha posición na súa aldea, a douscentos metros das liñas croatas. A un lado e ao outro, os integrantes de ambos os dous bandos, eran veciños. Antes da guerra foran xuntos á mesma escola, saíran coas mesmas mozas e xogaran en parellas a partida nos mesmos cafés. De súpeto, ao empezar o conflito, convertéronse en inimigos.
Intrigado pola situación, o periodista preguntoulle a un dos soldados serbios cal era a razón daquel disparate. O home mirouno con desprezo, sacou un paquete de tabaco e dixo: "Ve? Estes son cigarros serbios. Do outro lado fuman cigarros croatas". Cando o xornalista lle recordou que todos eran cigarros, o outro limitouse a dicir: "Os estranxeiros non entenden nada". Con todo, aínda seguiu pensando.
Como froito da súa reflexión, uns minutos despois engadiu: "Os croatas pensan que son uns europeos moi finos, distintos de nós, pero sabe o que lle digo?, que todos somos merda dos Balcáns". Estaba claro que as súas ideas se ían perfilando. Primeiro, todo era diferente, incluso os cigarros; logo, todos eran a mesma cousa. Por último,  unhas horas máis tarde, o paisano achegouse ao estranxeiro e díxolle, coma se aínda lle seguise dando voltas na cabeza á pregunta que este lle fixera: "Mire, a min non me pagan por pensar". Seguro que era así, pero estaría ben saber quen pensou por el para convencelo de que era inimigo a morte dos seus veciños e amigos.
----
Esta columna publicouse orixinalmente o 31 de maio de 1999.

Un namorado
A última vez que fun ao cine era unha película de chorar moito. Ao principio só se escoitaban algúns saloucos illados, aínda reprimidos, que provocaban a risa dunha parte dos espectadores, pero conforme pasaba o tempo, o número das persoas que choraban ía aumentando sen parar. Ao final, o pranto era case unánime, sen recato nin vergonza por parte de ninguén. Supoño que o director se valeu dalgunhas trampas para conseguir aquel río de bágoas. Non debe ser nada difícil exprimir desa maneira o corazón.
Creo que foi Unamuno quen dixo que as lágrimas saen case sempre da parte máis superficial da alma e que a dor, que procede das fonduras, non nos fai chorar, senón que nos fai sufrir, o cal é moi diferente. Na miña casa, cando eu era neno, estaba mal visto chorar, e quen violase a norma recibía un alcume: mimo podre.
Hoxe contáronme unha historia sentimental, perfecta para facer con ela unha desas películas capaces de arrasar en bágoas a media humanidade. O protagonista foi un señor de Vigo, morto hai pouco, xa velliño, que durante cincuenta anos lle foi levar flores á tumba da rapaza a quen amara de mozo e que faleceu de noviña. Por desexo da familia dela, o fiel namorado repousa agora no mesmo nicho que aquela moza. Desde logo, non é unha historia para chorar, senón para sentirse feliz, nada máis.
----
Esta columna publicouse orixinalmente o 30 de maio de 1996.

Peixe afumado
Onte, a pesar de que o día non se presentaba moi bo, fun pescar unhas cabalas ás proximidades das illas Cíes, que é lugar onde as hai en abundancia. Este peixe, que outros chaman xarda ou escombro ou correolo, non goza de moita aceptación no noso país, onde non se lle dá mérito ningún. Cando eu vivía en Cangas, hai perto de quince anos, unha pescantina chamoume un día a atención na praza por preguntarlle se o tiña.
Primeiro, miroume con cara de asombro e logo díxome que ela non vendía esa clase de porcaría. En Suecia, en cambio, a cabala é un peixe moi apreciado por todo o mundo. Poucos praceres gastronómicos teñen deixado en min un mellor recordo, cando estou naquela terra bendita, que os almorzos do verán, celebrando ao aire libre no xardín, nos que nunca falta ese peixe afumado. É un bocado fino, exquisito.
Precisamente, de Suecia trouxen hai tempo un pequeño artiluxio para afumar peixe. Trátase dunha caixa de metal, cunha grella no interior. Sobre o fondo, bótase un pouco serrín, colócase a peza na reixa, péchase a caixa a continuación, sitúase logo esta por riba dun trespés e por último faise lume debaixo cun pouquiño de alcohol. En cinco minutos, máis ou menos, todo está listo. O que vén despois é ben sinxelo: deixar que o padal goce coa delicia dun sabor incomparable. Que foi o que fixemos onte preto das Cíes.
----
Esta columna publicouse orixinalmente o 29 de maio de 1995.

Recordo dunha película
Nun cineclub que había en Ourense alá polos anos sesenta vin eu unha película da que só lembro o título e unha escena, pero que me quedaron ambos ben gravados na memoria. O filme chamábase I nuovi angeli e era unha crítica intelixente e irónica da vida política italiana. Na escena citada, aparecía un bispo gordo pronunciando un sermón desde o alto dun púlpito co propósito evidente de aconsellar aos fieis á hora de emitir o voto nunhas eleccións, pero sen violar a neutralidade formal e obrigada da Igrexa.
Dicía o prelado, despois de afirmar reiteradamente a súa imparcialidade diante do proceso electoral, que de todos os xeitos, un católico que se preciase de selo, antes de depositar o seu voto na urna, debía asegurarse de que o partido elixido gozase dunhas condicións irrenunciables: que fose un partido democrático e cristián.
Os rapaces do cineclub, que eramos militantes da esquerda anxelical daqueles anos, riamos con ganas ao ver na picota a unha dereita tan cínica. Custaríanos crer entón que moitos anos despois, un dirixente sindical acabaría utilizando a mesma linguaxe do bispo da película. Escoiteino onte na radio. Dixo que ante as próximas eleccións, el ía ser neutral, pero que aconsellaba que se votase aos partidos que no seu día estiveron en contra do Estatuto dos Traballadores. Faltoulle conceder indulxencia plenaria.
----
Esta columna publicouse orixinalmente o 28 de maio de 1994.

Facer experimentos
O domingo pola tarde, despois de volver de Ourense, senteime cun libro no porche disposto a descansar un pouco deste mes de maio enlouquecido: quince conferencias, varios actos oficiais, non sei cantas reunións de traballo e esta cita diaria no periódico, que nestes días pasados foi escrita case sempre en hoteis, restaurantes, trens, aeroportos e incluso, polo menos nunha ocasión, mentres me levaban en coche dun sitio para outro. Non é raro, polo tanto, que quedase durmido co libro nas mans, case sen encetalo.
Espertei un par de horas máis tarde por culpa dunha invasión de formigas con ás. Saían zumbando por un buraco do chan, entre dúas baldosas. Eran incontables e parecía que se vían medrar cada segundo que pasaba e que lles saían as ás de repente, como un milagre. Nunca tiña observado unha cousa semellante.
Comenteino o luns cun albanel que nos anda na casa. É un home da aldea, grande e algo pachorras, que fala cunha prosa chea de refráns. Pensei que tería algunha explicación para o fenómeno. Díxome que esas formigas as botan os avións, que el mesmo viu un deles lanzando a carga aínda hai pouco. Pregunteille se era para vender despois os velenos e respondeume que se trataba de algo peor. Miroume todo serio e dixo: "É para facer experimentos". Díxoo con tal reverencia que non quixen saber máis.
----
Esta columna publicouse orixinalmente o 27 de maio de 1997.

Imaxes
Estiven lendo un artigo do director de cine Edgar Reitz, no que conta as súas experiencias relacionadas co Maio do 68, queel pasou en Berlín. De todo canto recorda, hai algunhas historias que me parecen moi interesantes. Por exemplo, unha que ten como protagonista a Ulrike Meinhof, a muller que acabou dando o seu nome a unha coñecida banda terrorista alemá. Mentres Reitz rodaba unha película, a célebre revolucionaria conseguiu convencer a todo o equipo, incluído o director, de que debían interromper a filmación. Despois de varios días de longas discusións parece que lles quedou claro a todos que naquelas circunstancias non se debía seguir.
Por suposto que se trataba dunha decisión política, enmarcada nun debate máis amplo sobre o sentido da arte en xeral e do cine en particular. A pesar dos prexuízos que supoñía para actores, técnicos e director, todos asumiron o feito con alegría. No medio da discusión, Ulrike colleu as cámaras en paro e rematou un documental que estaba rodando. Con perdón dos revolucionarios, iso non se fai.
Aquel mesmo ano, o mesmo Reitz participou como xurado no festival de cine de Knokke. Todas as noites, na entrada había unha gran bolsa de plástico transparente cunha muller espida dentro. Era Yoko Ono, que reivindicaba non sei que. Con perdón das xentes modernas e sen prexuízos, iso tampouco se fai. Non porque estea mal, senón porque accións como aquela fixeron esquecer a case todo o mundo que a viúva de John Lennon é unha artista delicada, escultora finísima, figura indiscutible da arte moderna xaponesa. Eu aprendino no Guggenheim, en Nova York, nunha exposición que entrei a ver por casualidade. E custoume aceptalo.
----
Esta columna publicouse orixinalmente o 26 de maio de 1998.

Os pequenos
Se o rei Víctor Manuel de Italia, que medía pouco máis de metro e medio, lles chegou a parecer un personaxe ridículo aos italianos, non se debeu tanto á súa curtísima estatura como á teima que tiña de vestir de militar. O contraste entre o uniforme castrense, normalmente asociado coas ideas de poderío e marcialidade, e a talla minguada do monarca, acentuaba ata extremos absolutamente cómicos a súa figura infantil. Por se fose pouco, para incrementar aínda máis a catástrofe, o rei empeñábase en andar empinado na punta dos pés.
A xente está disposta a aceptar que os personaxes públicos sexan pequenos, mesmo ananos, ou barrigudos; o que non aturan facilmente é que sexan tramposos ou hipócritas. As desventuras do príncipe Carlos de Inglaterra non lle veñen das orellas, dúas desgrazas considerables situadas a ambos lados da cabeza, senón da incoherencia entre os valores que parece encarnar e a realidade da vida que leva.
Por iso non se entende ben a filosofía dos expertos en imaxe, empeñados en facernos crer que as eleccións se gañan ou perden por este tipo de cuestións. Resulta divertido ver como os asesores de José María Aznar libraron unha durísima batalla para que no debate con Felipe González ambos estivesen sentados a fin de que non se notase que o político conservador é máis baixo que o dirixente socialista. Se non fose un atrevemento, a un daríanlle ganas de facer un chamamento urxente á rebeldía electoral a todos os pequenos do país.
----
Esta columna publicouse orixinalmente o 25 de maio de 1993.

Sorpresa
Hai anos, unha amiga miña regaloume un libro que aínda gardo: Vino e pane, do novelista italiano Ignazio Silone. Despois de lelo, recomendeillo a moita xente e desde entón lin todos os libros deste grande escritor. Paralelamente, fun interesándome por el como persoa e acabei por erguerlle un pequeno altar, como a outras das miñas devocións literarias máis queridas, non lonxe do admirado Albert Camus. Aprendín que Silone, que en realidade se chamaba Secondo Tranquilli, pertencía á clase dos santos laicos, respectado por todo o mundo, considerado un home honesto e unha referencia moral para os artistas italianos.
Un día, cando Silone era neno, viu como un home poderoso da súa vila lle botaba o can a unha mulleriña e como despois, con ela tirada no chan, lle batía con saña. A señora levou o malvado a xuízo e a pesar das evidencias, grazas a testigos falsos, foi ela a condenada. O futuro escritor elixiu naquel momento: fíxose comunista. Sen embargo, máis tarde abandonaría o partido, despois de exercer cargos de responsabilidade, e dedicaríase exclusivamente á literatura, gozando do aprecio de todos, mesmo dos seus antigos camaradas. Agora, dous periodistas italianos acaban de descubrir que durante a época fascista de Mussolini, Ignazio Silone foi colaborador e informante da policía. A pesar da evidencia das probas, ninguén quere aceptalo. Indro Montanelli, por exemplo, asegura que aínda que o propio Silone resucitase e confirmase todo, el seguiría sen crelo. Eu, sen embargo, créoo. Agora mesmo aínda non sei se poderei perdoalo, pero deixarei un sitio no meu corazón para tratar de comprendelo.
----
Esta columna publicouse orixinalmente o 24 de maio de 2000.

As fotos de Marilyn
Hai catro ou cinco anos, asistín na cidade canadense de Toronto a unha conferencia de Arthur Miller, na que tratou sobre problemas relacionados coa literatura e o papel dos escritores no mundo de hoxe. Na hora longa que durou a intervención do célebre dramatrugo non puiden apartar da cabeza a idea de que aquel home estivese casado durante algúns anos con Marilyn Monroe, de maneira que, quitando unha fermosa frase que pronunciou ao final, non recordo practicamente nada do que dixo naquela ocasión.
Teño agora diante de min as famosas fotografías de Marilyn que acaba de publicar o New Yorker e que tantos comentarios provocaron ultimamente na prensa de medio mundo. Un entende que en presenza dela, como dixo Miller, os homes abrisen a boca, risen sen motivo ou estivesen dispostos a calquera loucura a cambio dun sorriso. Custa máis entender que ás veces lle enviasen por correo caixas cheas de excrementos, que os periódicos americanos lle chamasen puta en moitas ocasións, que os periodistas acudisen ás roldas de prensa coa intención retorta de deixala en ridículo ou co propósito de facerlle ver que, lonxe de ser a excelente actriz que sen dúbida era, tiña máis ben a factura vulgar dun pequeno montón de carne sen cerebro. Ela mesma se viu obrigada a destruír o propio corpo para que aparecese claro que posuía tamén unha alma bonita.
----
Esta columna publicouse orixinalmente o 23 de maio de 1994.

Cun caldeiro na man
O sábado pola noite saín cuns amigos para pasar unhas horas xuntos, é dicir, comer algo, beber un pouco e falar moito. Do primeiro, foron pequenas lambetadas inocentes e uns peixes variados á prancha; de viño, uns brancos do país que estaban soberbios; da conversa, xa se sabe: historias. Alguén falou dun alcalde daqueles de antes que chegou a ter seis parentes de concelleiros: un irmán, dous cuñados e tres sobriños.
Para xustificarse, dicía que el non tiña culpa de que na súa familia houbese sempre xente moi lista. Aglomerados destes, eu coñecín tamén un caso: alcalde, cuñado e tío político. Teño entendido que o primeiro aínda segue ocupando o mesmo sillón, e alá van preto de trinta anos. Daquela, contaba chistes nos bares, tiña o mapa do Ribeiro pintado na cara e lía o periódico os domingos. Ignoro cales serán as súas grazas agora.
Despois de falarmos destas cousas, cando os amigos rematamos a cea e saímos á rúa, vimos uns homes cun caldeiro na man, pintando sobre o asfalto da estrada. Nese momento, subiron nun coche e marcharon. En realidade, como comprobamos, non pintaban nada, senón que borraban: estábanlle fastidiando a propaganda electoral a un partido pequeno. Entón, unha das mulleres que ía con nós dixo que, para facer aínda máis estúpido e inútil o xesto dos túzaros, decidía naquel instante darlle o seu voto aos prexudicados.
----
Esta columna publicouse orixinalmente o 22 de maio de 1995.

Un retrato
Falei onte aquí do pintor Xavier Pousa e dos anos que pasamos en Ourense, alá polo principio dos sesenta, cando formabamos, xunto con outros amigos, un pequeno grupo de artistas novos e escritores en tempo de aprender. Unha parte non pequena das nosas vidas transcorría en bares, tabernas e cafés. E outra parte non menor desenvolvíase fundamentalmente polas noites, ata as primeiras horas da madrugada. Ou ata as últimas. Creo que todos tiñamos a sensación de que durmir equivalía a perder o tempo, pois había que falar moito, discutir e arranxar o mundo. Ás veces, tamén, cumpría divertirse, incluso a base de bordear varios precipicios.
Naquela época non era demasiado difícil. Unha noite, por exemplo, un dos pintores púxose a pintar do natural, nunha das rúas da cidade, mentres os demais permaneciamos arredor. De alí a pouco, apareceu un garda que se empeñou en incordiar: permiso, carné e todos os inconvenientes legais que se lle ocorreron para facer fronte a algo que a el lle debía parecer unha subversión.
O autor do cadro, que non recordo quen era, mentres o resto discutiamos co augafestas, foi pintando a este en caricatura nunha esquina: bigotes e cara de bruto. Sacouno cuspidiño. O compañeiro, ao descubrir o atentado, pasoulle aviso de que lle acaban de tirar un retrato e que o sacaran ridículo, como se o tomasen de coña. Ambos os dous axentes entenderon entón que se trataba dunha cousa grave e decidiron a detención do pintor. A cousa rematou nunha oficina macabra, onde había un xefe gordo que resolveu o incidente pedíndolle ao artista que lle recortase os bigotes ao pintado. Da cara de bruto non dixo nada. Era imposible retocala.
----
Esta columna publicouse orixinalmente o 30 de xuño de 1998.

Gastronomía política
Cando no mes de xaneiro pasado, o chanceler alemán, Helmut Kohl, visitou os Estados Unidos, a opinión pública do país quedou conmocionada ao descubrir a través dos periódicos que o político visitante e o presidente Clinton, no transcurso dun xantar, comeron unha cantidade tan grande de pasta que con ela se podería encher un colchón. Por se fose pouco, á hora dos postres liquidaron entre os dous sós un carriño enteiro de lambonadas: varios pasteis de mazá, catro tortas de queixo e un número indeterminado de flans.
Son talvez os dous mellores dentes do circuíto político internacional. No caso de Kohl, abonda velo: cento corenta e seis quilos de masa muscular, un pescozo enorme de boi e unhas costas que para medilas de extremo a extremo fai falla unha cinta métrica de ración. Polo que respecta a Clinton, a cousa resulta máis sorprendente.
O presidente americano non ten o aspecto de zampabolos do seu colega xermano, pero debaixo da aparencia dun home normal, escóndese un auténtico depredador. Antes de cada xantar, toma un aperitivo a base de hamburguesas, salchichas, salsas, patacas fritas... Mentres tanto, o seu cociñeiro francés comproba desconsolado que Clinton prefire estas trapalladas culinarias antes que os pratos refinados que el lle prepara. A opinión pública está tamén preocupada; non tanto pola gastronomía como polo gasto.
----
Esta columna publicouse orixinalmente o 29 de xuño de 1994.

Terrazas
Empezan as terrazas do verán, que é un dos meus vicios preferidos, sobre todo polas noites. Gústanme en solitario ou en compañía. Ocorre que se estou só resulta inevitable escoitar as conversas que se producen arredor. En xeral, a xente fala en voz tan alta que un non pode evitar saber de que están tratando, incluso  n mesas distantes varios metros. Así, por exemplo, o outro día aprendín varias cousas. Primeira, que en Madrid, un señor que veranea en Baiona desde hai vinte e tres anos, ten unha veciña de noventa e sete que é malísima: tira co prato da comida, chúspelle á criada e insulta a Anguita na televisión.
Tamén escoitei a unha señora falando con moita furia contra Rigoberta Menchú. Non era unha señora ignorante ou cotilla, senón ben informada. Tiven a impresión de que os datos que manexaba en contra da pacifista centro-americana, que eu coñecía tamén, máis que feitos obxectivos destinados a facer unha crítica, eran simples pretextos para demostrar a antipatía que lle inspiraba a célebre muller.
Aínda que falaban baixo, escoitei tamén unha parella que se atopaba ao meu lado: ela, moi guapa, morena, de pelo ensortellado, ollos grandes, vestida de negro, con pantalóns, duns dezanove anos; el, maior ca ela, tamén moreno, vestido informal, con cara de despiste, fumando un puro. Falaban de Venecia, pero as súas palabras chegaban de forma intermitente e tampouco quería forzar o oído para asaltar a súa intimidade. Nun momento, el dixo unha cousa que me sorprendeu: todo amor se pode explicar. Déronme ganas de regalarlle unha idea de Benavente: O amor, cando recobra o xuízo, pásalle o mesmo que a Don Quixote, que está para morrer.
----
Esta columna publicouse orixinalmente o 28 de xuño de 1999.

Unha recomendación
A primeira vez que estiven en Trieste, hai xa bastantes anos, baixei do coche nas inmediacións dunha praza que me fixo pensar que me atopaba en Portugal: a Praza da Unidade de Italia. En realidade era como se aquilo fose a Praza do Comercio de Lisboa. É que Trieste non se parece nada ao resto de Italia. Nin sequera nos tolos, que alí son diferentes. Carecen do aspecto acelerado que teñen os dementes en Bolonia ou en Florencia. Son uns tolos tristes, amurriados ou durmidos nas esquinas dos cafés.
Trieste ten dado uns tipos notables, como aquel comerciante chamado Ettore Schmitz, que fabricaba pintura para barcos, o cal o levou a estudar inglés con vistas á exportación. A casualidade quixo que o seu profesor fose James Joyce, o cal o converteu nun escritor coñecido en todo o mundo polo pseudónimo de Italo Svevo.
O feito de que nacese en Trieste fíxome reter na memoria o nome de Roberto Bazlen, de quen ten falado o editor Einaudi como dunha eminencia gris da súa editorial, amigo de Pavese. Agora sei tamén que pasaba a vida na cama lendo e fumando, pero sobre todo acabo de descubrir que, en segredo, durante anos, escribiu tamén unha novela moi fermosa. A quen lle guste a boa literatura, recoméndolla vivamente. Titúlase El capitán de altura e está publicada nunha pequena editora chamada Trama Editorial.
----
Esta columna publicouse orixinalmente o 27 de xuño de 1996.

Un paxaro
No porche da casa, entre as madeiras que serven de soporte ás tellas que o cobren, hai tempo que vive un paxaro. Non sei nin quen é nin como se chama. Deduzo razoablemente, polo pouco espazo que ocupa, que se trata dunha cousa pequeniña, apenas uns poucos centímetros de vida precaria, pero non sei nada con certeza. Cada vez que abro a porta ou me achego a esa parte do xardín, escoito un bater nervioso de ás e unha fuxida precipitada, non de ladrón atrapado in fraganti, senón de alguén que teme pola súa vida. Nesas circunstancias, como moito, nunca conseguín ver máis que unha mancha no aire. De maneira que iso é todo canto podo dicir.
A min agradaríame ser amigo deste paxaro, sen pedirlle nada a cambio, por suposto, nin sequera que me cantase un pouco. Estes animais gústanme porque si, canto máis pequenos, mellor. En Suecia, nos veráns, ás veces éntranos na cociña un paxariño a quen bautizamos como Klaus, dunha familia que alí se coñece como talgoxe e que debe equivaler a iso que aquí chamamos un ferreiro.
Este Klaus avisa cando chega, peteirando no cristal da ventá, e logo entra na casa. Come na man, preferentemente queixo. Con todo, non semella nada interesado, pois ás veces tense pousado na miña man sen que houbese comida nela. Parece unha proba clara de amizade. Quero dicir que non vén só por interese. En todo caso, dá igual. Pero volvendo ao comezo, este paxaro veciño e descoñecido que vive no porche non quere ser amigo. Ou non pode. Quizais teña medo ou malas experiencias anteriores. Unha pena, pois eu podía levarme ben con el, facerlle algúns favores e pasarmos algúns momentos xuntos. Nada importante, pero estaría moi ben.
----
Esta columna publicouse orixinalmente o 26 de xuño de 1998.

Un can serio
Houbo tres ou catro días, aí atrás, que cando ía pasear á praia polas tardes, á caída do sol, un can púñase ao meu lado e facía comigo o percorrido. Era un can normal, de raza doméstica, non distinguida, pelo escuro e alzada respectable. De carácter pareceume tranquilo, incluso algo pachorras, aínda que non parvo. Non conseguín, non obstante, falar con el. Intenteino a primeira vez que o vin, pero non me fixo caso. Limitábase a acompañarme en silencio, moi preto de min, tanto que, visto de fóra, eu ben podía pasar polo seu dono.
Cheguei a pensar se podía ser un animal abandonado, pero non tiña esa traza: gordiño e mantido, mesmo ben aseado, parecía vir de boa casa. Pasoume tamén pola cabeza a idea de que fose un bicho con vicio, deses insaciables, que se volven consumidores e pedinchóns, aínda que tampouco me deu motivos para iso.
Unha tarde, o can xa non acudiu á cita, de maneira que fixen o paseo só. Estiven pendente, mirando por ver se o vía, pero non estaba. Finalmente, cando volvía para a casa, de pronto descubrino no medio e medio da praia, xogando cunha rapaza nova de moi bo aspecto. Facía festas, botaba carreiras atoleiradas, regresaba dando saltos, volvía correr dun lado para outro, demostrando con claridade a felicidade que sentía. Naturalmente que non me importou a diferenza no trato. Eu faría outro tanto.
----
Esta columna publicouse orixinalmente o 25 de xuño de1995.

Unha cabeza
Unha velliña laponesa de Noruega conseguiu o outro día realizar o soño da súa vida: atopar e enterrar dignamente a cabeza do seu avó. Trátase dunha historia longa e complicada, que se inicia no século XIX, cando o seu antepasado foi condenado a morte e decapitado. Nese momento, aquel home perdeu a cabeza dobremente, pois ademais de separarlla do resto do corpo mediante un tallazo brutal no pescozo, foille confiscada polas autoridades, que a entregaron á universidade de Oslo, onde algúns científicos andaban daquela moi preocupados en descubrir se a orixe da poboación escandinava, que talvez eles chamarían raza, estaba nos laponeses.
Atopar a cabeza extraviada non foi fácil, máis que nada pola circunstancia de que son moitas as que se gardan aínda na universidade, que é certo que están perfectamente clasificadas, como corresponde a unha institución científica, pero que presentan algunhas dificultades e ofrecen bastantes puntos escuros.  A velliña investigouno todo, incluso notas a pé de páxina en libros alemáns.
Foi unha destas notas a que conduciu esta señora ata Dinamarca, seguíndolle a pista a dúas cabezas que lle foran cedidas a uns investigadores daquel país para realizar os seus propios experimentos. Nunha parte do cráneo, escrita sobre a pel, estaba a clave. Deste xeito rematou o empeño da velliña laponesa, que conseguiu, por fin, enterrar a cabeza do seu avó. Para que todo saíse ben, contou coa axuda duns parentes que fixeron unha caixiña de madeira preciosa, toda forrada por dentro, e cun cura cheo de sentido común que botou un discurso sinxelo sobre a estupidez humana. A idade da señora impediulle asistir. Pero alí estaba a televisión.
----
Esta columna publicouse orixinalmente o 24 de xuño de 1999.

Guadalajara
Onte collín un avión en Tijuana, na Baixa California, e vin para Guadalajara, invitado polo Consulado Xeral de España, para dar unhas conferencias e participar nuns encontros con escritores mexicanos. Alegroume ver na lista destes últimos a Fernando del Paso, de quen lin con devoción, hai xa bastantes anos, unha novela espléndida: Palinuro de México. Como non teño que empezar as actividades ata o martes, o cónsul aproveita para levarme dun lado para outro no seu coche e amosarme a cidade.
O contraste entre a Baixa California e Jalisco é moi forte. Alí arriba, na fronteira cos Estados Unidos, abunda o chabolismo e as cidades teñen un aire de campamentos do Oeste, como se aínda estivesen habitadas por aventureiros. Ao entrar no aeroporto de Tijuana dan ganas de botarse a correr e non coller o avión, tan caótico parece todo.
Aquí abaixo semella diferente. Guadalajara é unha cidade fermosa, chea de árbores, de casas con pouca altura, clima excelente nesta época do ano, e moi alegre. Chamoume a atención o fervor relixioso da xente. Onte, por exemplo, vin bastantes persoas, incluso rapaces novos, camiñando de xeonllos para entrar na igrexa da Virxe da Expectación. É unha relixiosidade rara, con moitos ritos, cruces, estampas, bicos aos santos... O cónsul amosoume un papel dun señor que lle daba grazas á Virxe pola morte dun inimigo.
----
Esta columna publicouse orixinalmente o 23 de xuño de 1997.

Escribir un relato
O domingo pasei o día enteiro escribindo un relato. Non é que se me ocorrese ningunha idea especial e que me apetecese construír con ela unha historia, senón que me fixeron un encargo. É dicir, que se trata dunha narración con pé forzado, pois a petición inclúe tamén o tema. Queren que escriba sobre a lenda da Lagoa de Antela, hoxe desecada e convertida nuns inmensos campos de cultivo, pero onde había antes unha cidade asolagada, que cando eu era neno todo o mundo chamaba Antioquía.
Empecei a escribir sen plan fixo, falando primeiro de dous curas. En realidade, o que sucedeu é que, ao pensar na miña terra, viñéronme á memoria uns cregos que coñecín na infancia, un deles xogantín e cazador, vividor e comellón, e outro algo mixiricas, un pouco madamita, de cara esbrancuzada e pelo de rato, moi metido en teoloxías, iso si, sen pasar nunca a raia ortodoxa de Trento.
Pareceume que estas dúas personalidades tan distintas podían dar orixe a un conflito, sobre todo se a historia se situaba no século XVII, en pleno furor inquisitorial, con lume purificador e outras tracas. Entón cruzoume polo maxín o Merello, un taberneiro da miña nenez, a quen sorprendín un día nunha horta facendo unha necesidade. No relato convertino nun home que un día se ergue de noite con dolor de ventre e pon un ovo. E non digo máis, para non destriparlles o conto aos que mo encargaron.
----
Esta columna publicouse orixinalmente o 22 de xuño de 1993.

Un estudante vago
A un rapaz veciño que pasou o curso facendo o vago dunha forma excesiva, os pais puxérono agora a traballar na construción. Véxoo saír polas mañás asubiando, co paquete do almorzo na man, coma se fose a unha festa. En realidade vai a unha obra de aquí cerca a dar caldeiros de masa, arrincar puntas das táboas vellas e facer algúns recados para xefes e oficiais. Desde que empezou, ten boa color na cara, non aquela brancura de alma en pena que antes lle daba o aspecto enfermizo dun triste pecador.
Durante o curso, saía da casa máis ou menos á mesma hora, pero víase amurriado, co aire dun paxariño aterecido, co peito metido para adentro e os ollos arrastrados polo chan. Alá polo mes de marzo sorprendino enganchado ao cigarro, supoño que de maneira furtiva, pois adoptaba para fumar unha maña nerviosa e complicada.
De maneira que a transformación do estudante desastroso é sorprendente. Tanto que temo que a intención dos pais lles vai saír como un tiro pola culata. É dicir, que non me sorprendería demasiado que este neno lle acabase encontrando máis graza a manexar unha máquina de facer formigón que a aburrirse nas clases de oito horas cada día. Desde logo é o que lle pinta na cara. A verdade, non me estraña. Onte mesmo vin as preguntas dun exame para rapaces: pareceume un método perfecto para fomentar a albanelería.
----
Esta columna publicouse orixinalmente o 21 de xuño de 1994.

Un óso e un can
Confeso que nunca sentín simpatía por Gertrude Stein, aquela señora inmensamente gorda que foi amiga de tantos artistas e escritores alá polos anos vinte, en París. Era un pouco sabichona e bastante suficiente. De Ezra Pound fartouse de facer bromas porque un día lle rachou un butacón ao sentar. A Hemingway pretendía dirixilo como escritor, dicíndolle o que debía facer e o que non. Ela mesma se tiña por un xenio, aínda que en realidade non era máis que millonaria e caprichosa. Picasso fíxolle un bo retrato.
Con Joyce tamén houbo algúns problemas. Parece ser que este lle tiña un medo enfermizo aos cans, o cal é frecuente e non debe constituír ningunha deshonra. Pois Gertrude Stein facía grazas a custa do novelista irlandés, creo que por causa de que, un día, este último se subiu a unha cama para protexerse dun canciño que lle ladraba.
Hai anos, paseando en París polo cemiterio do Pere-Lachaise, atopei de sorpresa a campa desta escritora norteamericana, unha máis entre as moitas figuras ilustres da cultura universal que están enterradas naquel célebre camposanto: Balzac, Proust, Isadora Duncan, Oscar Wilde... Agora leo nos periódicos que é o único cemiterio do mundo onde está prohibida a entrada dos cans. A razón foi que un día, un destes bichos marchou cun óso de alguén. A pesar da pouca simpatía que lle teño, espero que non fora unha tibia da señorita Stein.
----
Esta columna publicouse orixinalmente o 31 de xullo de 1995.

O relato dun amigo
O outro día, nunha cea de amigos que tivemos en Ourense, un portugués contounos unha pelexa na que participara unha semana antes, cando un delincuente entrou nunha casa da aldea onde vive, preto de Chaves, e matou a coiteladas a unha neniña de poucos anos. Varios homes saíron en persecución do asasino, armados con escopetas e pistolas. Quen o localizou no monte foi o noso amigo, que se botou a el para prendelo e entregarllo á policía. Coa furia, non se decatou de que o bárbaro medía dous metros.
E por riba pesaba máis de cen quilos. Na loita, unha pistola ía e viña da cabeza dun á cabeza do outro, agarrada ao mesmo tempo polas mans de ambos os dous. Nos longos minutos que durou a pelexa, a morte ou a supervivencia do xusticieiro dependían da forza que tivese para evitar que o outro apretase o gatillo.
Conseguiuno, pero cando xa daba por feito que a historia rematara de maneira feliz para el, o monstro colleu unha pedra enorme para sentenciar pola vía salvaxe o confrontamento. Nese instante, o noso amigo non tivo máis remedio que facer uso da pistola. Por fortuna e porque non era esa a súa intención, non o matou. Foi unha decisión que tomou coa cabeza en contra do que lle pedía o corazón. Contouno con calma, mentres comía e bebía ben. Desde logo, non parecía un heroe, pero si un home legal.
----
Esta columna publicouse orixinalmente o 30 de xullo de 1996.

Explicación
Contáronme uns amigos que en Madrid hai tres señoras coñecidas, xa algo metidas en anos, desas que saen nas revistas e nalgúns programas de televisión sen motivo especial, por calquera cousa, que fixeron a cirurxía estética co mesmo médico e agora parecen irmás. Se a historia é certa, como me aseguraron, supoño que as vítimas tratarán de evitar atoparse en festas por temor ao ridículo, pois debe ser bastante peor que verse nunha recepción ou nunha voda ou nun baile con idéntico vestido, idéntico bolso e idénticos zapatos.
Onte pola tarde, cando estabamos falando do asunto, un dos contertulios amosou a súa estrañeza pola manía que hai agora de estirar a pel, quitar engurras e poñer mofletes. Mentres dicía a súa opinión, un albanel que reparaba unha fenda nun muro, apenas a dous metros do porche onde tomabamos o café, soltou unha sentenza que eu non entendín ben, pero que me pareceu moi acertada. Dixo: "Iso é porque as mulleres xa non comen cebola". Ignoro o fundamento, pero non deixa de ser unha explicación.
----
Esta columna publicouse orixinalmente o 29 de xullo de 2000.

Estar aburrido
Escribo sentado no porche da casa, ao aire libre, cunha cervexa fría ao alcance da man e unhas pequenas peperetadas nun prato, que me acaban de poñer en riba da mesa para que entreteña o apetito mentres fago este artigo. Á miña beira, a cadela dorme tranquila, roncando un pouco máis da conta. Das casas velliñas chegan os berros dos rapaces e as rapazas que se están bañando e que montan un barullo simpático e vital, no que o estrondo dos chapuzóns ao entraren de cabeza na auga me produce algo de envexa.
Por un momento ergo a vista do que estou facendo e póñome a mirar para o aire, sen pensar en nada, polo puro pracer de papar a mosca. Alá enriba, perdidas na altura azul do ceo, a moitos metros, vexo dúas aves que voan con lentitude e maxestade, asexando cara á terra, quizais á procura dalgún bicho incauto que levar á boca.
Cando volvo os ollos cara á terra, descubro un merlo andando polo camiño, todo solemne. Debe ser alguén no seu mundo porque ten un aspecto severo e señorial, moi mirado, mesmo como se vestise levita. Dáme a impresión de que non saíu a buscar de comer, senón a pasear. Nese preciso momento, un dos meus veciños sorpréndeme na actitude papona que debo ter e saúdame coa man desde o balcón. Despois dime que se nota que estou aburrido. A verdade é que eu tiña a convicción de que o estaba pasando moi ben.
----
Esta columna publicouse orixinalmente o 28 de xullo de 1994.

O Potiño
Outro cura da miña infancia foi o Potiño. Era un home gordo e colorado, que pechaba os ollos cando falaba coa xente, supoño que por razón da timidez. Presumía de bruto. Unha vez, nas festas da súa parroquia, ao chegar a hora do café, algúns dos seus colegas descubriron que había pouco azucre na azucareira. Sabedores da súa fama de anfitrión espléndido, dado á fartura, decidiron gastarlle a broma de acusalo de tacaño. Sen dubidalo, o señor abade marchou á despensa, colleu un saco de azucre de sesenta quilos e chantoullo na mesa, invitando aos seus amigos, case todos eles cregos das parroquias de arredor, a que se servisen.
Para cultivar a sona de bárbaro que lle atribuían, bebía o viño pola botella, aínda estando na mesa, e a continuación limpábase coa manga da sotana. Levaba sempre o pelo moi cortado, cunha perrera trasquilada en redondo, o cal lle confería un aire inequivocamente romano. Con frecuencia utilizaba un gorriño raro, entre bonete e kipá xudea, que recordaba a un dómine antigo, da estirpe do célebre Cabra.
Era gran xogador de tresillo e participaba naquelas timbas nocturnas que a min me tiñan asombrado e que case nunca me permitían presenciar ata máis alá das doce da noite. Despois, escoitábaos desde a cama. O día seguinte, ao levantarme para ir á misa, eu tiña a sospeita de que eles pasaran a noite en branco. Nunca me pareceu mal, nin sequera cando puiden comprobar, uns anos máis adiante, que as encíclicas que eu lía, eles as ignoraban. Un día, confesándome precisamente co Potiño, decateime de que era persoa delicada, moi diferente do que pretendía parecer. Deume un consello que me serviu de moito, pero que non vou contar.
----
Esta columna publicouse orixinalmente o 27 de xullo de 1997.

Un día
Pasei o día de onte en Santiago, de acto en acto, participando nas celebracións da festa do Apóstolo. Pola mañá, saín cedo á rúa para escoitar o concerto de campás e atopeime con moita xente que fixera o mesmo. Aínda que a cousa estivo bastante ben, recoñezo que esperaba algo máis espectacular, quizais porque as miñas previsións non estaban correctamente fundadas. Eu tiña imaxinado que oitenta campás tocando todas xuntas debían armar un folión grandioso, tan impoñente como se a cristiandade enteira concentrase as súas campás en Compostela. Non pensei que non se poden escoitar todas ao mesmo tempo.
Xa pola tarde, fixen a valoración do día para distintos medios e, non sei por que razón, acabei dicindo cousas que non creo que lle interesen a ninguén. Por exemplo, comentei que o discurso do Rei estivera moi ben, o cal resulta unha obviedade, pois todo o mundo dá por feito que os discursos reais deben ser así. Tamén dixen que había moitísima xente na catedral. Por suposto, é natural nun día coma este.
Non falei, en cambio, dos feitos que realmente me chamaron a atención: en primeiro lugar, que o día fose gris e non azul nin brillante, como un supón que corresponde a unha data tan solemne como a que se celebraba onte. Foi de agradecer, pois desa maneira aliviábanse as consecuencias da calor. Non sei se o Apóstolo tivo algo que ver con este detalle, aínda que supoño que non, pero tampouco pasa nada por agradecerllo a el. En segundo lugar, gustoume ver o botafumeiro, coma sempre. Aínda que desde o púlpito nos falaron do seu valor simbólico, eu creo que á xente gústalle porque é un xoguete. E nada hai de malo en que sexa así.
----
Esta columna publicouse orixinalmente o 26 de xullo de 1999.

Carmiña
Coñecín a Carmiña (Carmen Martín Gaite) hai moitos anos e desde entón mantivemos unha fermosa amizade. Sempre que coincidimos nalgunha viaxe literaria polo mundo adiante, ela era das que quedaba ata tarde, polas noites, de conversa. Gustáballe a tertulia, na que arrollaba coa súa vitalidade e a súa simpatía. Recordo un amencer, en Cuba, sentados fronte ao mar cun grupo de amigos, no que nos fixo pasar uns momentos inesquecibles cantando con boa voz e con gusto todos os anuncios da radio da súa infancia.
Era inxenua e gustáballe parecelo, pero no fondo posuía unha personalidade forte. Un día díxome que os anos de matrimonio co novelista Rafael Sánchez Ferlosio, un home complicado, foran os máis divertidos da súa vida e que volvería repetir. Non foi capaz de sobrepoñerse, en cambio, á morte da súa filla. Vivía obsesionada, como se non puidese crer que fose certo. Nunha ocasión, nun tren de Estrasburgo a París, fíxenme o durmido mentres ela lle falaba de min a un poeta sueco. Desde entón quíxena máis.
----
Esta columna publicouse orixinalmente o 25 de xullo de 2000.

A gloria
A primeira imaxe que eu tiven do ceo, nos primeiros anos da miña infancia, foi a dun sitio onde era sempre día de santo Antón. A cousa ten a súa explicación. Nesa data celebrábase a festa do patrón de Sabucedo, alá na Limia, que tiña para min un sentido de alegría absoluta. En primeiro lugar polo clima: normalmente facía sol. Despois porque a misa era preciosa: cantaban varios curas, cantaban algunhas mulleres e unha banda de música tocaba a Marcha Real mentres o celebrante alzaba a hostia consagrada. Logo, á hora do xantar, a casa enchíase de xente, chegaban parentes e amigos e os rapaces recibiamos diñeiro da xente maior.
O diñeiro, naturalmente, incrementaba a felicidade. Podíanse comprar xeados de vainilla, de nata, de fresa e de chocolate. Podíanse dar varias voltas nas barcas e subir nos cabaliños ou achegarse ata unha barraca, pagar unha peseta e disparar catro tiros. Logo, viña a verbena e os foguetes de colores. Por último, xa coa noite andada, os primos durmiamos todos xuntos, ás veces en colchóns botados no chan.
Recordo todo isto porque onte pola tarde, revolvendo na biblioteca, atopei un libro que falaba da vida eterna. Saqueino do estante e púxenme a ler nel, alí no sitio, de pé, sen máis intención que follear un pouco. Uns minutos despois, non obstante, estaba no porche, sentando ao aire libre, metido enteiramente na súa lectura. Desde logo, o ceo do libro non se parecía nada ao meu ceo de neno, pero resultaba igualmente atractivo, sobre todo porque deixaba entender que nestas cousas ou se cre ou non se cre, pois nada se sabe. De maneira que cheguei á conclusión de que a tarde que estaba pasando se parecía bastante á gloria. Completeina cun xeado.
----
Esta columna publicouse orixinalmente o 24 de xullo de 1998.

O silencio das xentes do Norte
Onte aproveitei a tardiña para ir dar unha volta cuns amigos pola cidade, curioso por coñecer esta novidade da que xa falan os periódicos suecos e que vai camiño de transformar o centro das vilas, ata hai ben pouco un conxunto de rúas baleiras e mortas pola noite, nuns lugares abarrotados de xente nova bebendo e comendo en bares e terrazas ou formando coros inmensos á porta dos establecementos, cos vasos na man, de pé, metidos de cabeza niso que nós chamamos o mogollón.
Despois de varios intentos fracasados, encontramos sitio nun restaurante moi concorrido, nunha praza que nunca antes me chamara a atención, pero que agora, tan animada de xente, me pareceu que adquiría unha beleza biolóxica e suada, moi humana.
Desde o principio notei unha sensación indefinida, nin agradable nin desagradable, soamente rara. Tratei de averiguar a que se debía aquel pequeno desacougo, que conforme pasaba o tempo ía en aumento. Por fin deime conta de que no comedor había un ruído insoportable e de que a xente falaba a berros, como en España, como en Italia. Vese que á hora de importar costumes non se pode escoller e separar o bo do malo. Ou que simplemente os rapaces suecos se fartaron do silencio dos seus pais.
----
Esta columna publicouse orixinalmente o 23 de xullo de 1993.

O proveito dos libros
A última vez que estiven en París busquei a librería de Maspero e xa non dei con ela. Algunhas horas pasei nos seus locais, non obstante, alá polos anos sesenta. Había libros que parecían milagres. Despois, cando chegaba a hora do regreso, era preciso discorrer toda clase de acochos, probablemente ineficaces e inocentes, para evitar que fosen descubertos pola policía española na fronteira. Así pasei eu unha biografía crítica de Franco, a historia da guerra civil de Hugh Thomas e outras clandestinidades entón prohibidas.
Os clientes de Maspero tiñan, en xeral, a pinta inconfundible dos mozos revolucionarios daquel tempo, partidarios de Fidel Castro, entusiastas ardorosos das guerrillas en calquera parte do mundo e opositores activos á intervención americana no Vietnam. O uniforme consistía en barba, casaca militar e botas do mesmo estilo.
Moitas veces, as casacas estaban acondicionadas para decomisar libros, que era a maneira de roubalos sen que fose nin vergonza nin pecado. Daquela, na librería de Maspero roubábase moito o Tratado de economía marxista de Ernest Mandel, que morreu o xoves pasado en Bruxelas. Eu vinlle coller os tres tomiños a un mozo alto e moreno, con pinta de marxista arxentino. Meteunos por dentro da casaca, fixo unha leve manobra de despiste e alá se foi a preparar a revolución na súa patria. Polo que se ve, non tivo moito éxito.
----
Esta columna publicouse orixinalmente o 22 de xullo de 1995.

Unhas cartas
No ano 1943, unha nena de trece anos chamada Lorraine Makler, residente en Filadelfia, nos Estados Unidos, escribiulle unha carta ao seu actor favorito, Ronald Reagan, na que lle confesaba a devoción que sentía por el. Pouco tempo despois, a rapaciña recibiu a resposta de agradecemento, que incluía unha fotografía co autógrafo do seu ídolo. Nada raro, se temos en conta que a admiradora formaba parte dun club dedicado ao famoso actor americano e que este coidaba moito os asuntos relacionados coa súa promoción. O que non resulta tan normal é o feito de que desde entón se iniciara unha correspondencia que ía durar máis de cincuenta anos.
As misivas que Lorraine recibiu en todo ese tempo, desde que Reagan era un actor especializado case en exclusiva en papeis de vaqueiro do oeste, ata que se converteu en Presidente dos Estados Unidos de América, forman agora un pequeno e valioso arquivo, con máis de trescentas cartas, a maior parte delas escritas a man, algunhas de seis páxinas. Agora irán parar á Biblioteca Ronald Re agan.
Polo que acabo de ler nunha revista americana, as ideas de Reagan que se poden deducir da lectura destas cartas non chaman a atención por intelixentes e, ás veces, son moi simples, como sucede cando fala de política internacional ou cando explica en que consiste o comunismo. Desde logo, se xulgamos o personaxe por estes escritos, non parece ter demasiado interese. Non obstante, hai un feito que resulta atractivo: esta fidelidade e constancia amistosa durante máis de medio século cunha muller normal, da que non podía esperar nada, a non ser a devoción desinteresada que sentía por el. Vese que todo ser humano pode ser admirable por algo.
----
Esta columna publicouse orixinalmente o 31 de agosto de 1999.

Conversas de verán
Xa sei que non está ben escoitar as conversas dos demais, pero como a xente fala en voz alta resulta moi difícil non saber o que din, sobre todo nas terrazas dos cafés. Sucedeume onte pola noite en Panxón, mentres tomaba unha cervexa e me dedicaba a observar os movementos dos barcos fondeados no porto, xirando todos ao mesmo tempo, como parvos, na mesma dirección. Un grupo de persoas, ma mesa veciña, todas elas vestidas con roupa mariñeira, comentaba os incidentes dun paseo por mar.
Debo engadir, a xeito de inciso, que estes días vai unha calor tórrida por aquí abaixo, unha circunstancia que fai feliz a moitos, pero que ten tamén os seus detractores. Hai quen prefire que corra algo de brisa ou que estea un pouquiño nubrado, sen chover. En xeral, todo o mundo deplora os aspectos negativos do bochorno.
Estes navegantes dos que falo estaban felices polo ben que o pasaran. As mulleres falaban da calidade do bronceado que se colle nos barcos, mentres que os homes discutían sobre os aspectos positivos e negativos da navegación a vela ou con motor. Pareceume que un dos contertulios, de aspecto pacífico e bondadoso, con cara de home do interior, non estaba moi imposto na materia, tal como se desprendía das preguntas que deixaba caer. Por fin acabou botando unha sentenza: para el, o mellor do mar é que non hai moscas.
----
Esta columna publicouse orixinalmente o 30 de agosto de 1995.

Un diamante
A fins do ano 1920, o millonario Ned McLean e a súa extravagante muller, a célebre Evalyn Walsh, foron expulsados da Casa Branca porque aquel, durante unha recepción, non só se atreveu a facer augas menores na cheminea dun dos salóns, senón que fixo o mesmo nunha perna do embaixador de Bélxica. Moitos atribuíron a desgraza daquela historia á maldición do diamante Hope, do cal eran propietarios. Antes xa lle morreran unha filla e unha criada, cumpríndose así a lenda de que aquel diamante mataba.
O Hope era a única xoia que levaba a raíña María Antonieta cando o seu pescozo foi tronzado pola guillotina irreverente da Revolución francesa. Antes pertencera a Luís XIV, que morreu de gangrena. Este rei de Francia mercáralle o diamante a un tal Jean-Baptiste Tavernier, vítima tamén do maleficio, no seu caso mordido por uns cans.
Cando Evalyn Walsh McLean se arruinou, vendeulle o diamante ao xoieiro Harry Winston, que o donou a unha institución de Washington, á cal llo remitiu por correo. Un ano despois, o carteiro que entregou o paquete foi pillado por un camión e rompeu a cabeza nun accidente de tráfico, no que morreron a súa muller e o can. Por se fose pouco, ardeulle a casa. Leo agora nunha revista americana que este señor está convencido de que o diamante non tivo nada que ver coas súas desgrazas. Ata pode que teña razón.
----
Esta columna publicouse orixinalmente o 29 de agosto de 1997.

Lección
O outro día, mentres tomaba café cuns amigos pola noite, observei que na mesa do lado estaba un señor a quen nunca tiven o gusto de saudar, pero que coñezo de vista e por referencias, mais que nada porque hai anos vivín a conta del unha situación tan ilustrativa da condición humana como pouco edificante. Aínda non é vello, pero vese que os vinte anos que pasaron desde aquela o fixeron gañar en aparencia. No tempo do que estou a falar tiña fama de autoritario e intransixente, activista dunha organización política na que encaixaba moi ben o seu perfil agresivo.
Coa idade, supoño que minguada polos anos a furia dunha alma disposta a facer maldades contra os demais, recoñezo que gañou: ten un aire patriarcal. Na época de referencias denunciou a un amigo meu, editor e propietario dun periódico, por algún artigo ou algo así, non recordo ben. O que si teño moi viva na memoria é a copia da denuncia, que un alto cargo do ministerio lle fixo chegar amistosamente ao denunciado, e sobre todo unha carta posterior do denunciante, que ignoraba este feito, na que se ofrecía como "humilde colaborador de ese excelente diario".
----
Esta columna publicouse orixinalmente o 28 de agosto de 2000.

Un día para recordar
Na casa de Blanca Jiménez, na vila asturiana de Castropol, hai un amplísimo salón situado na planta baixa, cuns confortables sofás de coiro de color marrón. Naquel lugar, nalgúns meses de agosto como este, polas noites, despois de cear, ás veces ata ben entrada a madrugada, faciamos tertulia o pequeno grupo de amigos que pasabamos alí uns días de vacacións. Era o complemento feliz dunhas xornadas que con frecuencia nos levaban de excursión pola costa ou de paseo polos arredores da vila.
Un dos amigos era Ramón Piñeiro, un home que gozaba coa conversa e a quen nunca se lle facía tarde para ir á cama. Esa tardanza, non obstante, non lle impedía erguerse cedo ao día seguinte. Desde o meu cuarto, no último piso, eu agardaba escoitar os seus pasos polas escaleiras camiño do comedor para baixar eu tamén.
A última vez que estivemos naquela casa no mes de agosto foi no ano 1990. Aínda que Piñeiro estaba moi enfermo e as catro persoas que o acompañabamos, Blanca, Sara, Gelia e mais eu, sabiamos que aquel ía ser o último verán que pasariamos con el, iso non nos impediu seguir coas nosas tertulias, nas que Ramón participaba contento, polo menos ata unha semana antes de morrer. Hoxe hai seis anos que sucedeu. Aqueles veráns felices de Castropol non volverán, pero sempre se poden recordar.
----
Esta columna publicouse orixinalmente o 27 de agosto de 1996.

Dous amigos
O outro día ceamos cuns amigos, sueca ela, el madrileño, que teñen unha casiña de vacacións no val de Tebra. Veñen desde Madrid todo canto poden, e poden sempre con seguridade na Semana Santa e no verán. Os dous están de acordo en que cando se xubilen, dentro duns anos, vivirán aquí de maneira permanente. A ela, isto recórdalle a Suecia incluso nun aspecto que a min me deixou sorprendido: que as cousas funcionan bastante ben. Hai tendas por todas partes, as estradas son cada vez mellores e a xente parécelles amable. Ademais de todo iso, está o clima: nin calor abafante nin frío intenso, un xusto pasar que se parece ao ideal.
Confeso que esta amiga da que falo é unha das poucas suecas que coñezo, das que viven neste país, que non fala mal del. Tratándose dunha muller culta, intelixente e refinada, a súa actitude ten máis valor. Naturalmente, coñece de que pé se coxea por aquí, pero da mesma maneira que coñece por que lado renquea a súa patria de orixe. De ambas as dúas terras, cando lles fai a crítica, non deixa de rir.
O seu home, fillo dun ilustre intelectual nacido en Aragón e dunha profesora sevillana, veu a Galicia por primeira vez hai moitos anos, cando era neno. Daquelas vacacións recorda ao seu pai falando en serio con Xavier Zubiri e á súa nai coñeándose amablemente de tanta filosofía. Desde entón, quérelle tanto a este país que, cando volve a Madrid, enche as paredes da casa das fotografías que fai por aquí. Desde hai uns meses, segundo nos contou o outro día, está feliz. No servizo hospitalario onde é médico ten de compañeira unha rapaza de Vigo. Pregunteille como era. A resposta foi: "Para min é como se tivese o verán alí todos os días".
----
Esta columna publicouse orixinalmente o 26 de agosto de 1998.

Un soño falso
Unha tarde dun mes calquera do ano 1931, o fotógrafo inglés Cecil Beaton asistía a unha festa nun piso elegante de Hollywood. Ía vestido con chaqueta branca, pantalóns curtos de pel de serpe tamén brancos, igual que os calcetíns e os zapatos, que eran da mesma color. Unha roupa non menos extravagante que as gasas e o polisón feminino de color rosa que utilizara uns anos antes en Cambridge, no transcurso dunha reunión social organizada para celebrar unha graduación académica.
Gustáballe chamar a atención. Na festa de Hollywood, unha muller guapísima achegouse a el e entregoulle cun sorriso adorable unha flor que acababa de coller nun floreiro. Cecil quedou marabillado: tres anos antes, desgustado porque esta mesma muller non o quixera recibir para facerlle unhas fotos, chamáralle maldita zorra no seu diario.
Era Greta Garbo. A pesar de que a ela non lle gustaban os homes e a el non lle gustaban as mulleres, decidiron xuntarse. Sobre esa relación publícase agora un libro nos Estados Unidos. Á parte de revelacións innecesarias sobre a vida sexual entre ambos, fálase nel da ignorancia supina da Garbo, que non sabía quen era Fellini, por exemplo, e do aburrida, gris e insubstancial que se vía no trato. Con todo iso en contra, non obstante, foi o soño de moitos homes.
----
Esta columna publicouse orixinalmente o 25 de agosto de 1994.

Cámara
Pasei o día de onte estribillando coas cámaras vellas, todas elas de fol (para aqueles ós que lles soe raro esta palabra, direilles que esa é a única forma correcta de dicir en galego o que se chama fuelle en castelán), adquiridas en tendas fotográficas e anticuarios de media Europa. O que máis me chama a atención son dúas cousas: en primeiro lugar a súa beleza e o seu deseño; en segundo, a robustez e a calidade dos materiais empregados, o mesmo dos metais que as lentes ou os cromados, impecables a pesar dos anos transcurridos.
Hai, sen embargo, outro pensamento que se sobrepón a estes. Penso nos seus antigos propietarios. Por exemplo, nesa persoa que no ano 1930, nalgunha cidade do centro de Europa, mercou a Voigtlaender Jubilar, agora no meu poder. Non me costa evocar a felicidade do momento, pero tampouco a vida do seu dono. Seguro que pasou a guerra. Hai que imaxinalo gardando o seu tesouro, esperando tempos mellores para retratar a familia. E logo, a necesidade de vendela e a súa tristeza. Dedícolle a alegría que me deu sen sabelo.
----
Esta columna publicouse orixinalmente o 24 de agosto de 2000.

Pecadiños
Cando George Bush foi elixido presidente dos Estados Unidos, eu estaba en Nova York e seguín con bastante interese a campaña electoral a través da televisión. Unha noite, antes de ir durmir, escoitei unha señora do Partido Demócrata, intelixente e guapa, moi simpática, duns cincuenta anos, meténdose con sarcasmo co candidato republicano. Entre as moitas maldades que dixo del, unha foi que nacera cunha culler de prata na boca; a outra, moito máis ruín, que Bush sempre lle producira a impresión de ser un deses mozos que aparecen nos bailes da universidade e do que moitas estudantes din: "Ogallá que non me saque a bailar".
Non sei se o fillo daquel home, que agora aspira a ser presidente dos Estados Unidos como o seu pai, lles produciría ás súas compañeiras de universidade esa mesma impresión. Se xulgamos polas enquisas, non parece que fose así: en xeral, Bush fillo cae ben, tanto ás mulleres como aos homes, resulta fotoxénico e televisivo, ten fama de guapo, e incluso de golfo, o cal pode ser outro punto ao seu favor.
O peor de todo é que os seus rivais e os seus inimigos, ademáis dos periodistas que se dedican a iso, xa empezaron a furgarlle no pasado. De momento, atoparon iso que os americanos chaman "peccadilloes" e que nós chamamos "pecadiños". Polo visto, tomou cocaína cando era máis novo, tivo afección desmedida á botella e evitou ir á guerra de Vietnam. Ninguén lle reprocha, en cambio, a súa dureza, como gobernador de Texas, na aplicación da pena de morte, da que é partidario entusiasta, non sei se por convicción persoal ou porque sabe que esa actitude lle dá votos. Desde logo, só por esa razón, o meu non o tería. Pero non todos pensamos da mesma maneira.
----
Esta columna publicouse orixinalmente o 23 de agosto de 1999.

Unha cea de amigos
Na noite do martes reunímonos en Vigo un grupo de amigos e amigas para cearmos xuntos. Facémolo varias veces todos os veráns. O motivo é aproveitar a estancia de Gonzalo Torrente Ballester nestas terras do sur de Galicia para poder falar con el, aínda que despois suceda sempre o mesmo, que el é quen menos fala de todos nós. En cambio, escoita con moita atención, incluso o que se di no extremo oposto ao lugar que ocupa. Quen non o coñeza ben pode pensar que está ausente. Mentira. Non se lle escapa unha mosca.
A novidade da cea do outro día foi que, cando o reloxo pasaba bastante da unha da mañá e os comensais empezabamos a pensar en ir durmir, Torrente arrincou a cantar tangos e produciuse unha especie de milagre. Despois de cinco horas de xuntanza, os rostros recobraron a frescura do comenzo e xa ninguén quería marchar.
Eu tíñalle escoitado tangos a Torrente moitas veces, case sempre recitados en voz baixa na tertulia de Baiona, en xeral como ilustración musical a algún recordo da súa adolescencia. Desta vez, non obstante, tratouse dunha verdadeira actuación: a concorrencia en silencio e el dando as notas unha a unha, sen fallar, e coas letras recitadas palabra a palabra. Ao rematar, con ovación incluída, alguén lamentou non ter alí unha gravadora. Eu creo que estivo ben así. Para estas cousas a mellor memoria é a do propio corazón.
----
Esta columna publicouse orixinalmente o 22 de agosto de 1996.

Unha exposición
Onte estivemos na universidade estatal de New Jersey, na cidade de Newark, do outro lado do río Hudson, para ver a exposición "Galicia e América", organizada polo Consello da Cultura Galega, que se celebra estes días. A sorpresa foi descubrir que había un bo número de estudantes galegos, algúns deles da comarca ourensá de Celanova, entusiasmados coa presenza do seu país nun lugar que non esperaban. Dicían que a partir de agora deixarían de ser alumnos anónimos e perdidos para dispoñer de identidade.
Paseando con Antón Santamarina e Pedro de Llano, este último recordoume algo que eu tiña esquecido completamente. Este proxecto naceu aquí mesmo en Nova York hai varios anos, un día que os tres visitamos o museo da emigración na illa de Ellis e pensamos que sería conveniente facer algo parecido en Galicia.
É confortable pensar que unha conversa informal poida resultar tan transcendente. A min sempre me gustaron as cousas concibidas con modestia, non por virtude de ningún tipo, senón porque estou convencido de que o mundo funciona razoablemente ben con pequenas ideas e complícase de maneira dramática cos grandes sistemas. Non sei se será certo, pero lin nalgún sitio que unha simple bolboreta batendo as ás nun extremo do mundo pode acabar provocando un vendaval a miles de quilómetros de distancia.
----
Esta columna publicouse orixinalmente o 30 de setembro de 1994.

Foto
Onte pola mañá estiven na Coruña e aproveitei uns minutos que tiven libres para entrar nunha tenda de fotografía, atraído por un par de xoias (quero dicir cámaras antigas) que vira no escaparate. Unha delas era un vello soño que acariñaba desde hai tempo, difícil de cumprir pola súa relativa rareza, sobre todo tendo en conta dous factores que case nunca se dan xuntos: bo estado e prezo razoable. Total, que saín un pouquiño máis pobre do que entrara, pero infinitamente máis feliz. Se hai ceo e vou a el, conténtome con que sexa así. E que poida retratar a san Pedro...
Na tenda, tamén me retrataron a min. Unha señora agradable que estaba mercando algo achegouse e fíxome unha pregunta: "É vostede a persoa que eu penso?" Respondinlle que seguramente era así, non porque eu dubidase de min, senón por medo a que ela estivese confundida. Logo díxome rindo que polas fotos pensaba que eu fora mellor tipo do que era e pediume se podiamos retratarnos xuntos. Ela era alta, pero eu non me atrevín a poñerme na punta dos pés. Por non derramarlle a foto.
----
Esta columna publicouse orixinalmente o 29 de setembro de 2000.

Coller cogomelos pola nova
Teño un amigo ao que lle gustan os cogomelos, aínda que non creo que sexa un esperto no asunto. O que realmente lle gusta paréceme que é a natureza. De cando en vez sae ao campo a ver o que atopa, e procura, home respectuoso coas cousas e mais coa xente, cumprir as recomendacións que le nos libros. Aínda hai pouco soubo que é mellor cortar os cogomelos polo pé cun coitelo que arrincalos dun golpe. Polo visto, utilizando o primeiro dos procedementos, o fungo volve nacer ao ano seguinte.
Escuso dicir que o meu amigo mercou unha navalla e que se botou ao monte coa conciencia cívica relucente, disposto a utilizar unha técnica que lle parecía sinxela, ecolóxica e razoable. Despois de poñer en práctica sen dificultades maiores o novo método, atopouse cun individuo que andaba ao mesmo, pero pola vella.
Non resulta difícil imaxinar que o meu amigo, despois do que levo contado, é un home inxenuo, convencido da bondade natural de todo home que se dedique, por puro gusto, a coller cogomelos no bosque. Polo tanto decidiu facer apostolado e gañar un novo adepto para a causa. A negativa do outro foi contundente: "Total para que veña outro por detrás a collelas". Alma depredadora de lobo; ou quizais só de pega rabilonga. Digo a alma, porque o resto, incluída a burremia, é plenamente humano.
----
Esta columna publicouse orixinalmente o 28 de setembro de 1993.

Contra todo pronóstico
Alá polo ano 1972, estando eu en Xenebra, un deputado suízo pediu no parlamento federal que se prohibise a venda dun pequeno avión chivato, fabricado no país, o Pilatus-Porter, que os americanos empregaban para que lles sinalase con fume aos grandes bombardeiros os seus obxectivos nas aldeas de Vietnam. Respondeulle outro deputado dicindo que aquel aparello, tan lento e minúsculo, que ademais non portaba armas, non se podía considerar un avión de guerra. O parlamento púxose de parte desta última consideración.
Outro tanto fixo a opinión pública suíza, confortada cun argumento falso, pero formalmente ben construído. Despois de todo, o nome do avión, Pilatus, permitía manter o negocio coa tranquilidade dunha conciencia non demasiado escrupulosa. En cuestións de política, os cidadáns suízos non son fáciles de entender.
Cada vez que fan un referendo, e fan moitos porque abondan poucas firmas para convocalos, os resultados non sempre resultan comprensibles. Teñen votado en contra dunha lei que prohibía almacenar armas nucleares no país; botaron abaixo outra lei que prohibía a especulación inmobiliaria; opuxéronse á creación dun sistema de seguridade social xeneralizado... O domingo, en cambio, aprobaron por estreita  unha convención que se opón a toda discriminación racial. Cousa rara, porque os prognósticos prevían o contrario.
----
Esta columna publicouse orixinalmente o 27 de setembro de 1994.

Bruto
En Beiro, o lugar ao que me referín onte, había algunha xente daquela que lle chamaban da "cáscara amarga". En realidade, eran comunistas que traballaban nas obras do ferrocarril. Un deles, segundo se contaba na casa, un día achegouse de noite cun martelo, alá polos anos da República, e púxose a machacar a placa do Sagrado Corazón de Xesús que había na porta do patio. Por milagre, pouco tempo despois, cando empezou a guerra, salvou a vida. É un dicir, porque en realidade non se tratou de ningún feito sobrenatural, senón de que o meu tío, a pesar de ter moi mal xenio e ser ultraconservador, era tamén un home de bo corazón e foi testificar a favor do bruto dicindo unha enorme mentira: que asistía á misa todos os domingos.
Durante anos, eu mirei aquel señor de mala maneira. Mesmo non estaba moi seguro de que merecese vivir, pois naqueles tempos aínda non aprendera que unha persoa vale máis que unha placa, aínda que esta representase o Corazón de Xesús. Nunca lle cuspín na cara porque a educación mo impedía, pero ese sentimento de noxo pasoume moitísimas veces pola cabeza. Co paso do tempo, aprendín a miralo dunha maneira máis humana e comprensiva, pero nunca con simpatía, máis que nada polo fanatismo do xesto aquel de machacar a placa, fose cal fose o significado dun feito tan pouco civil.
A última vez que o vin, sendo el un velliño e eu un rapaz coa carreira recén rematada, parouse a parolar comigo diante do cruceiro, a pesar de que nunca antes cruzaramos unha soa palabra. Falou desas cousas intranscendentes das que se fala cando un necesita un pretexto para saudar a outro. Pareceume unha boa persoa, algo atravesado, quizais, pero bastante benigno.
----
Esta columna publicouse orixinalmente o 26 de setembro de 1999.

Unha verdade
Cando eu era neno, falábase moito do Cego de Allariz, do que non sei máis que era un señor que curaba. Acórdome ben de que na casa, a miña avoa, moi dada a crer que o mundo estaba formado por unha serie infinita de misterios, parecía disposta a aceptar que as marabillas que se contaban daquel home eran todas certas. Non lle gustou nada, por tanto, que eu lle preguntase que como era posible que aquel señor curase toda clase de doenzas aos demais, pero que en cambio fose incapaz de curarse a si mesmo.
O meu avó, que a pesar de ser cacique e somatén e pertencer ao partido de Gil-Robles tiña a mentalidade sarcástica dun volteriano, ría feliz ao ver como o seu neto non tragaba facilmente co que el chamaba con desprezo trapalladas de mangantes. Sen deixar pasar a oportunidade, dixo en voz alta que eu levaba razón.
Sen pretender eliminar a fermosura dos feitos misteriosos deste mundo, hai cousas que son moi simples. Por exemplo, as trampas dos que trafican coa inocencia da xente que se nega a aceptar que a realidade sexa racional, explicable e comprensible. Onte, por exemplo, estiven escoitando na televisión un destes tipos que adiviñan o futuro por teléfono. O home botou unha moza e preguntáronlle se pensaba casar con ela. Dixo que o futuro nunca se sabe. Menos mal que neste caso, polo menos, non mentiu.
----
Esta columna publicouse orixinalmente o 25 de setembro de 1996.

Unha boliña pequena
Onte trouxeron un gato novo para a casa, unha boliña pequena e graciosa como un rato que anda a saltos e fai monadas para divertirse, coa mesma inocencia dun neno. Eu disto dos animais non entendo moito, pero paréceme demasiado peludo, tipo ovella, aínda que é bonito, pois ten a color azulada. Dinme que elixiron un exemplar deses que non marchan nunca da casa, cousa que non sei se será certa, pero que me gustaría que fose, pois os perigos de andar por aí fóra, son cada vez maiores, como se sabe.
Agora haberá que poñerlle nome, o cal non resulta fácil, aínda que espero que non custará chegar a un acordo. A min, con tal de que non lle chamen dunha maneira rara, tanto me ten, sempre que se respecte a dignidade do animal. Durante a comida, pedíronme opinión e veume á cabeza, non sei por que, o nome de Samuel.
O que importa agora é que se críe con saúde e que teña sorte na vida, que nunca se sabe. Pola nosa parte faremos o que poidamos, o resto ten que poñelo o destino, ese capricho que resulta imposible de controlar. Se nada se torce, esta cousiña simpática faranos compañía durante algúns anos. Non lle pedimos nada a cambio, nin sequera que espante os ratos, que moita pinta diso non ten. Abonda con que ande ao seu aire, que durma a pracer e que non arrabuñe nos butacóns. Unha casa sen gato non está nada ben.
----
Esta columna publicouse orixinalmente o 24 de setembro de 1995.

Virtude heroica
O luns pasado, ao chegar a San Sebastián, Robert Mitchum tivo que escoitar unha vez máis na súa vida, xa preto de oitenta anos, as inevitables frases admirativas que lle dedican as señoras descaradas. Unha delas, co despepite descontrolado, quixo arrincarlle a camisa, aínda emocionada coa lembranza do torso espido do actor, aquel recurso obrigado que os produtores lle impuñan en cada película na que participaba e que resulta fácil de calcular: dez, quince minutos do comenzo do filme, peito ao aire. Sempre.
Perden o tempo as señoras con este home. Ninguén conseguiu poñer unha mancha na súa castidade acrisolada, lendaria. Intentouno como puido Ava Gardner, tan ben dotada para a tentación, e atopouse con que a porta da alcoba de Mitchum estaba construída coa chapa de aceiro dunha virtude inexpugnable.
Pertence á raza deses individuos que se distinguiron, máis ben poucos en cada época, por comportamentos heroicos nas arrebatadas cuestións do demo e a carne. Case todos o lograron valéndose do cilicio, as disciplinas e outras mortificacións semellantes. No caso de Robert Mitchum parece que foi o teléfono: cada vez que se sentía acosado por algunha señora estupenda, chamaba a Dorothy, a súa muller de sempre, que o salvaba. Só a impureza tecnolóxica do recurso o apartará da santidade.
----
Esta columna publicouse orixinalmente o 23 de setembro de 1993.

Un loro e unha señora
En Londres, uns veciños denunciaron a unha señora que lle pegaba ao seu loro. En realidade, pensaron que se trataba dun neno, pois os berros do animal confundíanse cos dunha persoa. Cando chegou a policía e lle preguntou á muller onde tiña escondido o rapaz, ela invitounos a revisar a casa de arriba a abaixo, aducindo que se trataba dunha equivocación, pois vivía soa desde había vinte anos. Efectivamente, os axentes comprobaron que era certo e dispuxéronse a marchar, incómodos pola situación creada.
No momento en que saían, non obstante, o loro, que ata aquel momento estivera calado, deu un berrido angustioso, quizais adiviñando o que ía suceder cando os policías xa non estivesen. Foi así como se descubriu o pastel, que resultou ser indixesto, segundo o testemuño da vella malvada, unha muller perversa, quizais tola.
Entre as trasnadas que lle facía ao animal, unha das máis suaves consistía en darlle pequenos beliscos na peituga, que tiña completamente crismada. A máis salvaxe pasaba pola cociña: a señora puña auga a quentar, sen que chegase a ferver, e metía o loro dentro con rapidez, xusto para que pegase un alarido, pero sen cocelo. Cando lin a noticia, acordeime dun artigo de Julio Camba, onde di que en Londres un loro nunca lle deu a idea de ser un paxaro, senón marisco. Pode ser. Esta muller tampouco parece unha persoa.
----
Esta columna publicouse orixinalmente o 22 de setembro de 1997.

Outro
Caeu outro. Quero dicir que pouco a pouco, para a miña desgraza, pois estas cousas agrandan o buraco xa de por si grande do escepticismo, vaise confirmando esa lei na que creo desde hai moitísimos anos e que o paso do tempo vai confirmando case día a día dunha maneira inexorable. Esa lei, que non pretendo compartir con ninguén, só comigo mesmo, podería formularse así: o grao de sinceridade da indignación moral dun individuo en relación coa conduta dos demais é inversamente proporcional á súa formulación pública en forma de acusación implacable, de espavento xesticulante ou de descualificación categórica. A moral firme adoita ser comprensiva.
Desde que estou aquí, os críticos máis feroces contra Clinton, aqueles que máis se indignan no nome dos principios, non aqueles que o censuran con claridade, pero sen furia, que tamén existen; aqueles primeiros, digo, van caendo un tras outro na grande charca en que está convertida a política neste país. Primeiro, o señor Dan Burton, que tivo un fillo fóra do matrimonio, logo a señora Chenoweth.
Agora chegoulle a vez ao señor Henry J. Hyde, que hai uns días tivo que recoñecer publicamente os seus pecadiños, sempre os mesmos, é dicir, aqueles cos que eles deberían ser máis comprensivos, precisamente porque coñecen en propia carne as debilidades que a carne padece. En lugar diso, subíronse no pedestal da indignación máis absoluta, envolvéronse nas colores da bandeira americana e fixeron proclamacións solemnes dos valores intocables da familia. Para censurar a conduta de Clinton non facía falta tanta parafernalia. A moral, afortunadamente, lévase mal coa escenificación teatral e móvese mellor na discreción das conciencias.
----
Esta columna publicouse orixinalmente o 21 de setembro de 1998.

Novoneyra
Coñecín a Novoneyra en Ourense, cando el xa era un poeta consagrado e eu andaba rematando os meus estudos no instituto. Apareceu un día na tertulia de Vicente Risco, no café Parque, levado polo seu colega Antón Tovar. Era un mozo forte e moi simpático, que nos tratou con verdadeiro afecto aos rapaces que daquela aspirabamos a ser tamén escritores. Recordo aquel día perfectamente, os bares onde estivemos, con el recitando versos e nós mirando case extasiados. Nun momento, volveuse cara a min e preguntoume:
"¿E ti liches a Arcadio López Casanova?" Eu non sabía quen era, pero aclaroumo deseguido: "Pois ten a túa idade e é autor dun libro de versos prohibido pola censura". Aquel sería despois un dato fundamental na miña vida. Uns meses máis tarde, cando me fun examinar a Santiago para o ingreso na universidade, merquei aquel libro nunha librería da que xa falei aquí. E ao empezar o curso en outubro, pola foto que viña na lapela da obriña de Arcadio, recoñecín a este na porta da facultade e dirixinme a el. Fixémonos amigos e aquela mesma tarde xa me levou a unha xuntanza de rapaces galeguistas.
Así me fixen eu escritor en galego. Posteriormente, Novoneyra marchou a Madrid, pasou alí uns anos e non volvín saber del durante tempo, aínda que o escoitaba recitar versos na televisión case todas as noites, despois do último telediario. Cando regresou a Galicia, non tiven apenas trato con el, tanto que dubido que chegase a saber nunca a importancia que tivo para min aquel encontro en Ourense. Por outra parte, con Arcadio, con quen logo compartín dormitorio na época de estudantes, recitei moitas veces versos de. Os eidos, que sabiamos de memoria. Sirvan estes recordos de homenaxe.
----
Esta columna publicouse orixinalmente o 31 de outubro de 1999.

Festa
Sempre aproveitei as gripes para reler eses libros que un ama e que en épocas de bonanza acaba deixando por outros máis vistosos, máis modernos ou máis atractivos. Todas as infidelidades consisten na mesma cousa. Houbo épocas en que entretiña eses días de febres con capítulos soltos de Don Quijote. Este libro, non obstante, tiña un inconveniente: con tos, non resulta agradable rir. Nese sentido cadraban mellor as aventuras de Anna Karenina e Vronsky. Naturalmente, fuxindo das escenas máis negras, dun modo especial da que ocorre na estación, pois cando un sente malestar xeral, carece de sentido cultivar a tristeza.
A gripe deste ano, ademais de atacar a gorxa, os bronquios e os músculos, no meu caso persoal atacoume tamén á lectura. Descubrinme a min mesmo mirando os libros, incluídos aqueles que antes utilizaba nestes trances, co mesmo noxo que unha persoa enferma e inapetente experimenta diante dun cocido. De maneira que non me quedaba outro remedio que durmir ou pasar horas papando a mosca.
Foi dedicándome a esta última actividade contemplativa cando descubrín que nunha árbore próxima a unha das ventás da casa, había ducias de paxariños. Facendo un esforzo, collín uns prismáticos e púxenme a observar o espectáculo: unha festa. Pero cun pequeno atranco: movíanse tanto que era como se un tivese que ver varias películas, todas atractivas, ao mesmo tempo. Con todo resultaba tan grata a tarefa de estar mirando, que me acordei dunha frase dun poeta inglés que dicía que a vantaxe de ser coxo é non ter que bailar. Ignoro se a gripe ten algo de positivo, pero a min non me importaría repetir. Despois de todo, tampouco se lle fai mal a ninguén.
----
Esta columna publicouse orixinalmente o 30 de outubro de 1998.
